SANCTAE HILDEGARDIS
SCIVIAS
SIVE
VISIONUM AC REVELATIONUM
LIBRI TRES.



LIBER PRIMUS.

PRAEFATIO.

Ecce quadragesimo tertio temporalis cursus mei
anno, cum coelesti visioni magno timore, tremula
intentione inhaererem, vidi maximum splendorem,
in quo facta est vox de coelo ad me dicens: O homo
fragilis, et cinis cineris et putredo putredinis, dic
et scribe quae vides et audis. Sed quia timida es
ad loquendum, et simplex ad exponendum, et indocta
ad scribendum ea, dic et scribe ea non secundum
os hominis, nec secundum intellectum
humanae adinventionis, nec secundum voluntatem
humanae compositionis, sed secundum id quod ea
in coelestibus desuper in mirabilibus Dei vides et
audis; ea sic edisserendo proferens, quemadmodum
et auditor verba praeceptoris sui percipiens,
ea secundum tenorem locutionis illius, ipso volente,
ostendente et praecipiente propalat. Sic ergo et tu,
o homo, dic ea quae vides et audis: et scribe ea
non secundum te, nec secundum alium hominem,
sed secundum voluntatem scientis, videntis et
disponentis omnia in secretis mysteriorum suorum.
Et iterum audivi vocem de coelo mihi dicentem:
Dic ergo mirabilia haec, et scribe ea hoc modo
edocta, et dic. Actum est in millesimo centesimo
quadragesimo primo Filii Dei Jesu Christi incarnationis
anno, cum quadraginta duorum annorum
septemque mensium essem, maximae coruscationis
igneum lumen aperto coelo veniens, totum cerebrum
meum transfudit, et totum cor totumque
pectus meum velut flamma non tamen ardens, sed
calens ita inflammavit, ut sol rem aliquam calefacit
super quam radios suos immittit. Et repente intellectum
expositionis librorum videlicet Psalterii,
Evangeliorum et aliorum catholicorum tam Veteris
quam Novi Testamenti voluminum sapiebam, non
autem interpretationem verborum textus eorum,
nec divisionem syllabarum, nec cognitionem casuum
aut temporum callebam. Virtutem autem mysteriorum,
secretarum et admirandarum visionum a puellari
aetate, scilicet a tempore illo cum quinquennis
essem usque ad praesens tempus, mirabili modo in
me senseram, sicut et adhuc: quod tamen nulli
hominum exceptis quibusdam paucis et religiosis
qui in eadem conversatione vivebant qua et ego
eram, manifestavi, sed interim usque ad id temporis
quo illud Deus sua gratia manifestari voluit,
sub quieto silentio compressi. Visiones vero quas
vidi: non eas in somnis, nec dormiens, nec in
phrenesi, nec corporeis oculis aut auribus exterioris
hominis, nec in abditis locis percepi, sed eas
vigilans, circumspiciens in pura mente oculis et
auribus interioris hominis, in apertis locis secundum
voluntatem Dei accepi. Quod quomodo sit,
carnali homini perquirere difficile est. Sed puellari
meta transacta: cum ad praefatam aetatem perfectae
fortitudinis pervenissem, audivi vocem de coelo
dicentem: Ego lux vivens, et obscura illuminans;
hominem quem volui, et quem mirabiliter secundum
quod mihi placuit excussi in magnis mirabilibus
ultra modum antiquorum hominum qui in me
multa secreta viderunt posui; sed in terram stravi
illum, ut se non erigeret in ulla elatione mentis
suae. Mundus quoque non habuit in eo gaudium,
nec delectationem, nec exercitationem in rebus
illis quae ad ipsum pertinent, quia eum de pertinaci
audacia abstraxi, timorem habentem, et in laboribus
suis paventem. Ipse enim in medullis et in venis
carnis suae doluit: constrictum animum et sensum
habens, atque multam passionem corporis
sufferens, ita quod in eo nulla securitas habitavit,
sed in omnibus causis suis se culpabilem aestimavit.
Nam ruinas cordis ejus circumsepsi, ne mens ipsius
per superbiam aut per vanam gloriam se elevaret,
sed magis in omnibus his timorem et dolorem
quam gaudium aut petulantiam sentiret. Unde in
amore meo scrutatus est in animo suo, ubi illum
inveniret qui viam salutis curreret. Et quemdam
invenit et eum amavit, agnoscens quod fidelis homo
esset et similis sibi in aliqua parte laboris illius
qui ad me tendit, tenensque eum simul cum illo
in omnibus his per supernum studium contendit,
ut absconsa miracula mea revelarentur. Et idem
homo super semetipsum se non extulit, sed ad illum
in ascensionem humilitatis et in intentione bonae
voluntatis quem invenit, se in multis suspiriis inclinavit.
Tu ergo, o homo, qui haec non in inquietudine
deceptionis, sed in puritate simplicitatis
accipis ad manifestationem absconditorum directa,
scribe quae vides et audis.

Sed ego, quamvis haec viderem et audirem, tamen
propter dubietatem et malam opinionem, et
propter diversitatem verborum hominum, tamdiu
non in pertinacia, sed in humilitatis officio scribere
recusavi, quousque in lectum aegritudinis, flagello
Dei depressa caderem, ita quod tandem multis
infirmitatibus compulsa: testimonio cujusdam nobilis
et bonorum morum puellae et hominis illius
quem occulte (ut praefatum est) quaesieram et inveneram,
manus ad scribendum apposui. Quod dum
facerem, altam profunditatem expositionis librorum,
ut praedixi, sentiens, viribusque receptis de
aegritudine me erigens: vix opus istud decem annis
consumans ad finem perduxi. In diebus autem
Henrici Moguntini archiepiscopi et Conradi Romanorum
regis et Cunonis abbatis in monte Beati
Disibodi pontificis, sub papa Eugenio, hae visiones
et verba facta sunt. Et dixi et scripsi haec, non secundum
adinventionem cordis mei aut ullius hominis,
sed ut ea in coelestibus vidi, audivi et percepi
per secreta mysteria Dei. Et iterum audivi vocem
de coelo mihi dicentem: Clama ergo et scribe sic.

VISIO PRIMA.

SUMMARIUM.---De fortitudine et stabilitate aeternitatis regni Dei. De timore Domini. De iis qui pauperes
spiritu sunt. Quod virtutes a Deo venientes, timentes Deum et pauperes spiritu custodiunt. Quod agnitioni
Dei abscondi non possunt studia actuum hominum. Salomon de eadem re.

Vidi quasi montem magnum, ferreum colorem
habentem, et super ipsum quemdam tantae claritatis
sedentem, ut claritas ipsius visum meum hebetaret,
a quo ex utraque parte sui, lenis umbra velut
ala mirae latitudinis et longitudinis porrigebatur.
Et ante ipsum ad radicem ejusdem montis quaedam
imago undique plena oculis stabat, cujus nullam
humanam formam prae oculorum multitudine discernere
valebam, et ante istam, imago alia puerilis
aetatis, pallida veste, sed albis calceamentis induta,
super cujus caput tanta claritas de eo qui super
montem ipsum sedebat descendit, ut faciem ejus
intueri non valerem, sed ab eodem qui super montem
illum sedebat: multae viventes scintillae prodibant,
quae easdem imagines magna suavitate circumvolabant.
In ipso autem monte quasi plurimae
fenestellae cernebantur, in quibus velut capita hominum,
quaedam pallida et quaedam alba apparuerunt.
Et ecce qui super montem sedebat, fortissima
et penetrantissima voce clamabat, dicens: O homo
fragilis pulvis de pulvere terrae, et cinis de cinere,
clama et dic de introitu incorruptae salvationis:
quatenus ii erudiantur qui medullam Scripturarum
videntes, eam nec dicere, nec praedicare volunt,
quia tepidi et hebetes ad conservandam justitiam
Dei sunt, quibus clausuram mysteriorum resera:
quam ipsi timidi in abscondito agro sine fructu
celant. Ergo in fontem abundantiae ita dilatare, et
ita in mystica eruditione efflue, ut illi ab effusione
irrigationis tuae concutiantur, qui te propter praevaricationem
Evae volunt contemptibilem esse. Nam
tu acumen hujus profunditatis ab homine non capis,
sed a superno et tremendo judice illud desuper
accipis, ubi praeclara luce haec serenitas inter lucentes
fortiter lucebit. Surge ergo, clama et dic:
quae tibi fortissima virtute divini auxilii manifestantur,
quoniam ille qui omni creaturae suae potenter
et benigne imperat, ipsum timentes et ipsi suavi
dilectione in spiritu humilitatis famulantes, claritate
supernae illustrationis perfundit, et ad gaudia
aeternae visionis in via justitiae perseverantes perducit.

Unde etiam, ut vides, mons iste magnus ferreum
colorem habens, designat fortitudinem et stabilitatem
aeternitatis regni Dei; quae nullo impulsu
labentis mutabilitatis potest exterminari, et super
ipsum quidam tantae claritatis sedens, ut claritas
ipsius visum tuum hebetaret: ostendit in regno
beatitudinis, ipsum qui in fulgore indeficientis serenitatis
toti orbi terrarum imperans superna divinitate,
humanis mentibus incomprehensibilis est. Sed
ab utraque parte sui lenis umbra velut ala mirae
latitudinis et longitudinis extenditur: quod est et
in admonitione et in castigatione beatae defensionis
suavis et lenis protectio, ineffabilem justitiam in
perseverantiam verae aequitatis juste et pie demonstrans.

Et ante ipsum ad radicem ejusdem montis quaedam
imago undique plena oculis stat, quia coram
Deo in humilitate regnum Dei inspiciens timore
Domini vallatus perspicuitate bonae et justae intentionis
studium et stabilitatem suam in hominibus
exercet, ita quod ejus nullam humanam formam
prae ipsis oculis discernere vales, quoniam omnem
oblivionem justitiae Dei quam saepius homines in
taedio mentis suae sentiunt per acutissimam aciem
inspectionis suae ita abjicit: quod mortalis inquisitio
vigilantiam ejus in debilitate sua non discutit.

Unde et ante istam, imago alia puerilis aetatis,
pallida tunica, sed albis calceamentis induta apparet,
quia praecedente timore Domini, illi qui pauperes
spiritu sunt subsequuntur, quoniam timor Domini
in devotione humilitatis beatitudinem paupertatis
spiritus fortiter tenet; quae non jactantiam nec
elationem cordis appetit, sed simplicitatem et sobrietatem
mentis diligit, non sibi sed Deo velut in
pallore subjectionis justa opera sua quasi indumentum
pallidae tunicae tribuens, et candida vestigia
Filii Dei fideliter subsequens. Super cujus caput
tanta claritas de sedente super montem descendit,
ut faciem ejus intueri non possis; quia potestatem
et fortitudinem beatitudinis ejus serenitas visitationis
illius, qui omni creaturae laudabiliter imperat
tantam infundit ut copiositatem ipsius mortali et
infirma consideratione capere non valeas, quoniam
et ille qui coelestes divitias habet, paupertati humiliter
se subdidit.

Sed quod ab eodem qui super montem illum sedet
multae viventes scintillae exeunt, quae easdem imagines
magna suavitate circumvolant: hoc est quod
ab omnipotente Deo diversae et fortissimae virtutes
in divina claritate fulgentes veniunt, quae illos qui
Deum veraciter timent et qui paupertatem spiritus
fideliter amant, suo adjutorio et custodia circumdantes
ardenter amplectuutur et deliniunt. Unde
et in ipso monte quasi plurimae fenestellae videntur,
in quibus velut capita hominum quaedam pallida, et
quaedam alba apparent; quia in summa altitudine,
profundissimae et perspicacissimae agnitioni Dei nec
celari, nec abscondi possunt studia actuum hominum,
cum et teporem et candorem in semetipsis
saepissime demonstrent, quoniam et modo homines
et in cordibus et in factis suis fatigati in contumelia
dormitant: modo exsuscitati in honore evigilant,
quemadmodum Salomon in voluntate mea testatur,
dicens: Egestatem operata est manus remissa, manus
autem fortium divitias parat (Prov. X). Quod
dicitur, debilem et pauperem se homo ille fecit, qui
noluit justitiam operari, nec iniquitatem delere,
nec debitum remittere, ubi a mirabilibus operum
beatitudinis otiosus permansit. Qui autem operatur
fortissima opera salutis: viam veritatis currens,
fontem salientis gloriae capit, in quo pretiosissimas
divitias in terra et in coelo sibi parat. Unde quicunque
scientiam in Spiritu sancto et pennas in fide
habet, ille admonitionem meam non transgrediatur,
sed eam in gustu animae suae amplectendo percipiat.

VISIO SECUNDA.

SUMMARIUM.---Quod beati angeli nullo impulsu injustitiae territi, ab amore et laude Dei abstrahuntur. Quod
Lucifer decorem et vim fortitudinis suae considerans superbivit, et ideo cum sibi consentientibus a coelesti
gloria ejectus est. Quod Deus injustus esset, si eum non dejecisset. Verba Job ad eamdem rem. De inferno
qui in voracitate sua submersionem animarum tenet. Quod in dejectione diaboli, infernus factus est. Quod
gehenna impoenitentibus obvia est; purgandis caetera tormenta posita sunt. Verba Ezechielis de eadem
re. De diabolica fraude primum hominem per serpentem decipiente. Quod diabolus nescivit arborem illam
interdictam esse, nisi ex Evae responsione. Quae tenenda vel quae vitanda sint in conjugio. Verba apostoli
de eadem re. Cur ante incarnationem Domini, quidam plures uxores haberent. Cur nec homo nec angelus
hominem liberare potuit, sed solus Dei Filius. Verba Sapientiae de eadem re. Quod consanguinei conjugio
non copulentur. Exemplum de lacte. Cur in Veteri Testamento, conjugium inter consanguineos concessum
sit: in Novo prohibitum. Quod vir non nisi in forti aetate, non nisi nubilem uxorem ducat. De vitanda illicita
et libidinosa pollutione. Quare mulier post partum, vel a viro corrupta, in oculto maneat, et ab ingressu
templi abstineat. Qui in commistione praegnantis se polluunt, homicidae sunt. Oseae de eadem re. De
commendatione castitatis. Joannes de eadem re. Quod expulso Adam, Deus paradisum munivit. Quod quia
homo Deo rebellis exstitit, creatura ei prius subjecta, se illi opposuit. De amoenitate paradisi, quae succum
et vim terrae tribuit ut anima corpori. Cur Deus hominem talem fecit ut peccare posset. Quod homo non
debet summa perscrutari; cum nec infima valeat examinare. Quod homo nunc clarior fulget quam prius in
coelo. Similitudo horti, ovis et margaritae ad hominem. De commendatione humilitatis et charitatis quae
clariores caeteris virtutibus existunt.

Deinde vidi velut maximam multitudinem viventium
lampadarum, multam claritatem habentium;
quae igneum fulgorem accipientes, serenissimum
splendorem adeptae sunt. Et ecce lacus multae latitudinis
et profunditatis apparuit, os velut os putei
habens et igneum fumum cum multo fetore evomens
de quo etiam teterrima nebula exhalans ad
finem usque quasi visu imperceptibilem attigit, et in
quadam clara regione candidam nubem quae de
pulchra hominis forma plurimas stellas in se continens
exierat, afflavit, et illam ac eamdem hominis
formam ex illa regione ejecit. Quo facto, lucidissimus
splendor regionem illam circumdedit, et ita
omnia elementa mundi, quae prius in magna quiete
constiterant, in maximam inquietudinem versa horribiles
terrores ostenderunt. Et iterum audivi illum qui
mihi prius locutus fuerat, dicente: Deum fideli
devotione subsequentes, et in dilectione ejus digno
amore ardentes, a gloria supernae beatitudinis nullo
impulsu injustitiae territi abstrahuntur, cum illi qui
Deum ficte attendunt: non solum ad majora non
promoveantur, sed etiam ab iis quae se habere fallaciter
putant, justa examinatione dejiciantur. Quod
et haec maxima multitudo viventium lampadarum,
multam claritatem habentium ostendit: quae est
plurimus exercitus supernorum spirituum in beata
vita fulgentium, ac in multo decore et ornatu existentium,
quoniam cum a Deo creati sunt: non
superbam elationem arripuerunt, sed in divino
amore fortiter perstiterunt. Nam ipsi igneum fulgorem
accipientes, ita serenissimum splendorem
adepti sunt, quia cum Lucifer cum suis superno
Creatori rebellari conaretur, isti zelum Dei in casu
illius et illi consentientium habentes, vigilantiam divinae
dilectionis induerunt, cum illi caecitatem ignorantiae
qua Deum scire noluerunt, incurrerunt.
Quomodo? In casu diaboli in illis angelicis spiritibus
qui cum Deo in rectitudine perseveraverunt,
maxima laus exorta est, quoniam illuminati visu
perspicaciter agnoverunt quod Deus immobilis, sine
ulla mutatione ullius mutabilitatis in potentia sua
perseverat, ita quod a nullo bellatore superari poterit.
Et ita in amore ejus exardescentes, et in rectitudine
perseverantes, omne domicilium injustitiae
contempserunt.

Sed Lucifer qui ob superbiam suam de coelesti
gloria ejectus est, in initio creationis suae talis ac
tantus exstitit, quod nullum defectum nec in decore
nec in fortitudine sua sensit. Unde cum decorem
suum inspiceret, et cum vim fortitudinis suae in
semetipso consideraret, superbiam invenit, quae
ipsi promisit ut inciperet quod vellet, quia perficere
posset quod incepisset. Et videns locum ubi se collocare
posse putavit, ibi decorem et fortitudinem
suam ostendere volens, in semetipso sic dicebat:
Volo fulgere illic, quemadmodum et iste hic. Cui
omnis acies ejus assensum dedit, dicens: Quod tu
vis, hoc et nos volumus. Et cum in superbiam elatus
illud perficere vellet quod cogitaverat, zelus
Domini se extendens in ignea nigredine illum cum
omni comitatu suo dejecit, ita quod ipsi opaci contra
serenitatem quam habuerant, effecti sunt. Quid est
hoc? Quia si Deus praesumptionem illorum non dejecisset,
injustus esset, quoniam illos foveret qui
integritatem divinitatis dividere volebant; sed eos
dejecit et impietatem eorum ad nihilum redegit,
sicut etiam et omnes a conspectu claritatis suae
aufert qui se ipsi opponere conantur, ut servus
meus Job ostendit, dicens: Lucerna impiorum exstinguetur,
et superveniet eis inundatio, et dolores
dividet furoris sui. Erunt sicut paleae ante faciem
venti, et sicut favilla quam turbo dispergit (Job XXI).
Quod dicitur, gloria superbientis nequitiae ex falsa
prosperitate, quasi lumen honoris in voluntate
carnis illorum procedens qui Deum non timent (sed
qui illum in perversa impietate spernunt, contemnentes
scire quod nullus eum valeat expugnare, in
igne ferocitatis suae volentes exurere quaecunque
adversantur): haec in hora ultionis Dei velut terra
conculcatur, et de superno judicio super eosdem
impios cadet abjectio indignationis omnium quae
sub coelo sunt, ita quod et Deo et hominibus molesti
erunt. Unde quia Deus non sinit eos habere
quod volunt, ideo undique dolore macerati in hominibus
bacchantur per rabiem insaniae suae, cum
ardent hoc possidere quod Deus non permittit eos
deglutire. Et cum hoc modo a Deo recedunt, solis
inutilibus rebus comparantur, ita quod nec in Deo
nec in hominibus quidquam boni facere vellent, de
grano vitae in praevidente oculo inspectionis Dei
abscisi. Quapropter et hujusmodi contritioni traduntur,
qui in tepido sapore iniqui rumoris dissipantur,
cum supervenientem imbrem Spiritus sancti
non suscipiunt.

Sed lacus ille multae latitudinis et profunditatis
qui tibi apparet, est infernus, latitudinem vitiorum
et profunditatem perditionum, ut vides, in se continens;
os etiam velut os putei habens, et igneum
fumum cum multo fetore emittens; quia in voracitate
sua submersionem animarum tenens, cum
eis suavitatem et dulcedinem ostendit, eas ad perversionem
tormentorum perversa deceptione perducit,
ubi ardet ignis cum suffusione teterrima fumi
et cum ebulliente mortifero fetore emanat; quoniam
haec dira tormenta diabolo et eum subsequentibus
(qui se a summo bono avertunt, nec illud
scire aut intelligere curaverunt) praeparata sunt;
unde et ab omni bono dejecti sunt, non quia illud
nescierunt, sed quoniam illud in magna superbia
contempserunt. Quid est hoc? In dejectione diaboli
hae exteriores tenebrae, omne genus poenarum in se
habentes positae sunt; quia hi maligni spiritus,
contra gloriam quae ipsis praeparata fuit, miseriam
diversarum poenarum susceperunt, et contra claritatem
quam habuerunt densissimas tenebras induerunt.
Quomodo? Cum superbus angelus ut coluber
se sursum erexit, carcerem inferni accepit,
quia esse non potuit ut ullus Deo praevaleret. Et
quomodo conveniens esset, ut in uno pectore duo
corda essent: sic nec in coelo duo dii esse debuerunt.
Sed quoniam idem diabolus cum suis superbam
praesumptionem arripuit, ideo lacum perditionis
sibi paratum invenit. Sic et homines illi qui
eos in actibus suis imitantur, participes poenarum
eorum secundum merita sua efficiuntur. Sed quaedam
animae sunt quae cumulum damnationis habentes,
a scientia Dei projectae sunt: et ideo infernales
poenas sine consolatione ereptionis habebunt;
quaedam autem in oblivione Dei non existentes, sed
in superioribus examinationibus purgationem peccatorum
suorum in quibus prolapsae sunt recipientes;
tandem absolutionem vinculorum suorum
sentiunt, ad requiem ereptae pervenientes. Quid est
hoc? Gehenna iis obvia est qui Deum in oblivione
cordis sui sine poenitentia habent: caetera vero
tormenta iis qui quamvis mala opera faciant, tamen
in eis usque ad finem non perseverant, sed
tandem ad Deum in gemitibus suis respiciunt. Quapropter
fideles diabolum fugiant et Deum diligant,
mala opera abjicientes et bona cum decore poenitentiae
complentes, ut servus meus Ezechiel per
me inspiratus hortatur, dicens: Convertimini et
agite poenitentiam ab omnibus iniquitatibus vestris,
et non erit vobis in ruinam iniquitas (Ezech. XVIII).
Quod dicitur: O vos homines qui hactenus in peccatis
jacuistis: recordamini Christiani nominis
vestri, convertentes vos ad viam salutis, et facite
alia opera in fonte poenitentiae: qui prius fecistis
multa scelera in multis vitiis, et ita a mala consuetudine
vestra surgentes: non deprimet vos in
ruinam mortis iniquitas illa in qua sorduistis, quia
illam in die salvationis vestrae abjecistis. Unde
etiam hoc modo gaudium angelorum super vos
erit, quoniam a diabolo recessistis et ad Deum cucurristis,
eum sic melius in bonis actibus cognoscentes,
quam prius eum sciretis cum in irrisione
antiqui seductoris fuistis. Quod vero de eodem lacu
teterrima nebula exhalans ad finem usque quasi
visu imperceptibilem attigit: hoc est quod de profundissima
perditione diabolica fraus emanans serpentem
virulentum, nefas fraudulentae intentionis
in se continentem ad decipiendum, hominem latenter
invasit. Quomodo? Quia cum diabolus hominem
in paradiso vidit, cum magna indignatione exclamavit,
dicens: O quis assequetur me in mansione
verae beatitudinis? Et ita in semetipso sciebat
quod malitiam suam quam in se habuit nondum in
alia creatura compleverat, sed Adam et Evam puerili
innocentia in horto deliciarum degere videns, cum
magno astu extulit se ad eos decipiendum per serpentem.
Quare? Quoniam serpentem magis assimilari sibi
quam aliud animal intellexit; studuit ut in dolositate
illius hoc occulte perficeret quod in forma sua aperte
complere non posset. Unde cum Adam et Evam a
vetita sibi arbore se avertere et anima et corpore
conspexit, in semetipso intellexit eos ibi divinum
praeceptum habere, et quod in primo opere quod inciperent,
ipsos facillime dejiceret. Nesciebat enim
arborem illam vetitam esse nisi quod hoc secundum
probationem dolosae interrogationis suae, et secundum
responsa eorum agnovit. Quapropter in ipsa
clara regione candidam nubem (quae de pulchra
forma hominis plurimas stellas in se continens exierat)
per nebulam teterrimam afflavit, quoniam in
eodem amoenitatis loco Evam innocentem animum
habentem (quae de innocente Adam omnem multitudinem
humani generis in praeordinatione Dei lucentem
in suo corpore gestans sumpta fuerat) per
seductionem serpentis ad dejectionem ejus diabolus
invasit. Cur hoc? Quia sciebat mulieris mollitiem
facilius vincendam quam viri fortitudinem; videns
etiam quod Adam in charitate Evae tam vehementer
ardebat, ut si ipse Evam vicisset, quidquid illa
Adae diceret, Adam illud perficeret. Unde et diabolus
illam et formam hominis ex illa regione
ejecit, quin idem antiquus seductor Evam atque
Adam de sede beatitudinis sua deceptione expellens
in tenebras subversionis detrusit. Quomodo? videlicet
Evam primum seduxit, ut ipsa Adae blandiretur
quo ei assensum praeberet, quia ipsa citius Adam
quam alia creatura ad inobedientiam perducere
potuit; quoniam de costa illius facta fuerat. Quapropter
mulier virum citius dejicit, cum ille eam
non abhorrens, verba ejus facile assumit.

Verum et non puero sed perfecto viro scilicet Adae
perfecta mulier data est, ita etiam modo, cum vir
in aetate perfecta fertilis est, perfecta ei mulier
conjungenda est, velut cum arbor flores incipit
emittere, debita cultura ei adhibenda est. Nam de
costa insito calore et humore Adae, Eva formata
est, ac ideo nunc de fortitudine viri et de calore
ejus semine suscepto mulier intendit prolem in mundum
producere, vir enim seminator existit, mulier
autem susceptrix seminis est, unde et mulier sub
potestate viri manet, quoniam ut duritia lapidis ad
teneritudinem terrae est, ita etiam et fortitudo viri
ad mollitiem mulieris. Quod autem prima mulier de
viro formata est, hoc est conjunctio desponsationis
mulieris ad virum. Et hoc sic intelligendum est.
Conjunctio ista non est vane neque in oblivione
Dei exercenda, quia qui mulierem de viro tulit,
conjunctionem istam bene et honeste instituit,
videlicet carnem de carne formans. Quapropter
ut Adam et Eva caro una exstiterunt; sic
et nunc vir et mulier caro una in conjunctione
charitatis ad multiplicandum genus humanum efficiuntur.
Et ideo perfecta charitas in his duobus
esse debet, quemadmodum et in illis prioribus. Adam
enim uxorem suam culpare posset, quod ei consilio
suo mortem intulit, sed tamen eam non dimisit
quandiu in hoc saeculo vixit, quoniam illam sibi per
divinam potentiam datam esse cognovit. Unde propter
perfectam charitatem non relinquat homo
uxorem suam, nisi propter rationabilem causam
illam, quam sibi fidelis Ecclesia proponit. Nec omnino
divisio in illis fiat: nisi ambo una mente in
Filium meum voluerint respicere, sic in ardenti
amore illius dicentes. Volumus mundum relinquere
et illum sequi, qui pro nobis passus est. Quod si hi
duo in una devotione dissentiunt ut mundum relinquant,
tunc se omnino ab invicem non separent,
quia ut sanguis a carne separari non potest quandiu
spiritus in illa manet, ita nec maritus nec uxor se
ab invicem dividant, sed simul in una voluntate
ambulent. Sed si ibi in fornicatione praevaricatio
legis aut in viro aut in muliere est, tunc aut a semetipsis,
aut a sacerdotibus suis publicati, censuram
spiritalis magisterii secundum quod justum est
sustinebunt. Maritus autem de uxore et uxor de
marito coram Ecclesia et praelatis ipsius de transgressione
conjunctionis suae secundum justitiam
Dei conqueretur: non tamen ita ut maritus aut
uxor aliam copulam quaerat, sed ipsi aut simul in
rectitudine conjunctionis permanebunt, aut se ab
hujusmodi conjunctione simul abstinebunt, juxta id
quod eis per disciplinam ecclesiasticae institutionis
demonstratur, nec se viperea laceratione dilaniabunt,
sed pura dilectione diligent, quoniam et vir
et mulier esse non possunt nisi ista copulatione procreati,
quemadmodum Paulus amicus meus testatur,
dicens: Sicut mulier de viro, ita et vir per mulierem:
omnia autem ex Deo (I Cor. XII). Quod dicitur: Mulier
propter virum creata est, et vir propter mulierem
factus est; quoniam ut illa de viro, ita et vir
de illa ne alterum ab altero discebat in unitate natorum
suorum, quia in uno opere, unum operantur,
quemadmodum aer et ventus opera sua invicem
complicant. Quomodo? Aer a vento movetur, et
ventus aeri implicatur, ita quod in ambitu eorum
omnia virentia illis subdita sunt. Quid est hoc?
Mulier viro et vir mulieri in opere filiorum cooperatur,
unde maxima crimina ibi sunt, ubi fornicatio
in diebus creationis filiorum divisionem facit, quoniam
proprium sanguinem de fundamento loci sui
vir et mulier ibi abscindunt, in alienum locum eum
abjicientes. His certe fraudulentia diaboli et ira
Dei relinquetur; quia foedus illud praevaricati sunt
quod ipsis Deus constituit. Quapropter, vae ipsis,
quando peccata ipsorum eis non remittuntur. Sed
quamvis vir et mulier in natis suis, ut ostensum est,
sibi cooperentur, omnia tamen videlicet tam vir
quam mulier et caeterae creaturae ex divina dispositione
et ordinatione sunt, quoniam Deus ea secundum
voluntatem suam fecit.

Ante incarnationem autem Filii mei, quidam in
antiquo populo plurimas uxores secundum voluntatem
suam simul habebant; quia nondum apertae
demonstrationis prohibitionem inde audierant, quam
Filius meus in mundum veniens ostendit rectissimo
ordine hujus copulationis in marito et uxore quandiu
in hac vita spirarent secundum conjunctionem
Adae et Evae propalatam, quoniam conjunctio haec
non secundum voluntatem hominis sed secundum
timorem Dei exercenda est; quia melius est rectum
conjugium juxta dispositionem ecclesiasticae discretionis
habere quam fornicationem appetere, cum
tamen vos homines hoc negligentes, vestram libidinem
non solum secundum homines sed etiam
secundum pecora exerceatis. Fides autem recta et
pura dilectio agnitionis Dei inter maritum et uxorem
sit, ne semine eorum diabolica arte polluto
divina ultio ipsos percutiat, cum se invicem mordentes
dilaniant, et cum semina sua inhumane secundum
pertula tiam pecorum seminant. Unde cum
invidia vipereo more eos cruciat et cum maculosa
superfluitas seminis ipsorum absque timore Dei et
absque humana disciplina in ipsis est; frequenter
ad castigationem hujus perversitatis ipsorum recto
judicio Dei, qui ex ipsis nascuntur ad contrarietatem
in membris suis destituuntur et a prosperitate
vitae suae dejiciuntur, nisi poenitentiam illorum suscipiens,
placabilem me istis ostendam. Nam qui
in poenitentia peccatorum suorum me invocaverint,
poenitentiam ipsorum propter amorem Filii mei
suscipiam; quoniam qui digitum suum ad me poenitendo
levaverit, id est qui gemitum cordis sui ad
me in poenitentia extenderit, dicens: Peccavi, Domine,
coram te; poenitentiam illam mihi Filius
meus ostendit, qui sacerdos sacerdotum est, quia
poenitentia quae sacerdotibus in amore Filii mei
offertur, purgationem peccatorum eam facientibus
concedit. Unde poenitentiam suam digne facientes a
maxilla diaboli exeunt homines, quoniam ille hamum
divinae potentiae deglutire volens, juxta illam,
suam fortiter vulneravit, ubi etiam nunc fideles
animae a perditione transeuntes ad salvationem
perveniunt. Quomodo? Quia sacerdotes in altari
invocatores nominis mei existentes, confessionem
populorum suscipient, ubi eis remedium salutis demonstrabunt.
Quapropter ut Deum placabilem habeant,
semen suum in diversitate vitiorum non
contaminent, quoniam qui in fornicatione vel in
adulterio semen suum ejiciunt, filios suos qui hoc
modo ex ipsis nascuntur negligentiores reddunt.
Quomodo? Qui puro limo lutum vel stercus admiscet,
nunquid vas stabile facit? Sic qui semen suum
in fornicatione vel adulterio contaminat, nunquid
filios fortitudinis gignit? Sed multi ex iis in diversitate
morum ac medullarum suarum laborant,
multi autem ex eis prudentes et ad saeculum et ad
Deum efficiuntur. Et cum his coelestis Jerusalem
impletur, cum ipsi vitia deserentes et virtutes amantes
in castitate ac in magnis laboribus filium meum
imitantur, martyrium ipsius in corpore suo secundum
passibilitatem suam gestantes. Ubi autem infantes de
homine nasci nolo, ibi viriles vires seminis aufero, ne
in ventre matris coaguletur; quemadmodum etiam
terrae fructiferas vires denego, ubi hoc justo judicio
meo facere volo. Sed quid miraris, o homo, quod in
adulteriis et in caeteris hujusmodi criminibus infantes
nasci permitto? judicium meum justum est.
Nam a lapsu Adae non inveni in humano semine
justitiam quae in eo esse debuit, ubi eam diabolus
in gustu pomi fugaverat, idcirco misi Filium meum
in mundum sine ullo peccato de virgine natum, quatenus
in sanguine suo cui nulla pollutio carnis inerat,
diabolo spolia illa quae in homine rapuerat auferret.

Nam nec homo conceptus in peccato, nec angelus
tegmen carnis non habens hominem in peccatis
jacentem et corporali gravedine laborantem, a diabolica
potestate eripere potuit, praeter illum qui
sine peccato veniens et corpus mundum sine peccato
habens, eum sua passione liberavit. Unde homines
quamvis in peccatis nati sint, tamen eos ad
supernum regnum colligo, cum illud fideliter quaerunt.
Electos enim meos nulla perversitas mihi abstrahere
potest, ubi Sapientia testatur, dicens:
Justorum animae in manu Dei sunt, et non tanget
illos tormentum mortis (Sap. II). Quod dicitur. Illorum
qui viam rectitudinis complectuntur, animae
cum devoto affectu in operibus superni auxiliatoris
sunt: ita ut propter bona opera quibus coelum in
altitudine justitiae attendunt, non confringat illos
cruciamentum perditionis, quia verum lumen eos
in timore et in amore Dei pascit. Sed postquam
Adam et Eva de loco amoenitatis expulsi sunt, opus
concipiendi et pariendi filios in semetipsis cognoverunt,
et ita de inobedientia sua in mortem cadentes,
dulcedinem peccati conceperunt, cum se posse
peccare cognoverunt. Sed ipsi hoc modo rectam
constitutionem meam in libidinem peccati vertentes,
cum commotionem venarum suarum non in dulcedine
peccati, sed in amore filiorum scire deberent
eam diabolica suggestione in libidinem dederunt,
quia innocentiam geniturae suae perdentes, illam in
peccatum miserunt. Unde, quoniam hoc non sine
diabolica persuasione peractum est, idcirco et idem
diabolus ad hoc opus jacula sua emisit, ne sine suggestione
ipsius perficiatur, cum dixit: Mea fortitudo
in conceptu hominum est, idcirco homo meus est.
Et videns quod homo particeps poenarum suarum
esse debuit, quia ei consenserat, iterum in semetipso
dicebat: Fortissimo Deo omnes iniquitates
contrariae sunt, quoniam omnino injustus non est.
Et hoc idem deceptor in corde suo maximum sigillum
posuit, videlicet quod homo qui sibi sponte consenserat,
ipsi auferri non posset. Quapropter secretum
consilium in me fuit ut Filium meum ad
redemptionem hominum mitterem, quatenus coelesti
Jerusalem redderetur homo. Et huic consilio
nulla iniquitas resistere potuit, cum Fillius meus in
mundum veniens, omnes ad se collegit qui ipsum
audire et imitari peccata deserendo volebant Ego
enim justus et rectus sum nullam volens iniquitatem,
quam tu, o homo, amplecteris cum te malum
posse facere cognoscis. Nam Lucifer et homo, in
initio creationis suae, mihi rebellare tentaverunt, et
stare non potuerunt; de bono cadentes et malum
eligentes. Lucifer autem totum malum comprehendit
et omne bonum abjecit, nec illud omnino gustavit
sed in morte cecidit. Adam vero bonum gustavit
eum obedientiam suscepit; sed malum concupivit,
et in concupiscentia sua illud perfecit, cum
inobediens Deo exstitit. Quod quare factum sit:
non est a te, o homo, perquirendum, vel quid ante
constitutionem saeculi fuerit, vel quid post novissimum
diem futurum mortalis homo scire non potest,
sed solus Deus hec novit: nisi quantum illud electos
suos Deus scire permittit. Sed et fornicatio
illa quae se communem hominibus facit, abominabilis
coram me est, quia ab initio masculum et feminam
in honestate, et non in turpitudine constitui.
Unde illi hypocritae qui dicunt sibi licitum esse
secundum appetitum pecorum fornicari cum quocunque
voluerint, indigni oculis meis sunt, quoniam
honorem et altitudinem rationalitatis suae
despicientes in pecora respiciunt, et se illis similes
faciunt: vae illis qui sic viventes, in hac turpitudine
perseverant.

Nec etiam volo ut notitia sanguinis in conjugio
se commisceat, ubi ardor amoris in consanguinitate
nondum attenuatus est; ne impudens amor in
recordatione consanguinitatis ibi oriatur, sed
sanguis alienae stirpis conveniat: qui jam nullam
notitiam consanguinitatis in se ardere sentit, quatenus
humana disciplina in opere suo sit. Quia lac
semel vel bis coctum saporem suum non perdidit,
cum septima vel octava vice coagulatum et coctum
vires suas deferens jam delectabilem saporem
non nisi in necessitate habeat. Et ut notitia
consanguinitatis in propria conjuge nescienda est,
ita etiam et notitia consanguinitatis prioris conjugis
in aliena copula abhorrenda est; nec se homo
ad hujusmodi copulam conjungat, sicut et Ecclesia
per doctores suos prohibet qui ipsam in multa sollicitudine
et honore stabilierunt. Quod autem in
Veteri Testamento homines in consanguinitate
sanguinis sui praecepto legis conjuncti sunt, hoc
propter duritiam illorum factum est, ut invicem
pacem haberent, et ut tam firma charitas in eis
esset: ne tribus divisae conjunctioni gentilium se
miscentes foedus meum infringerent, usque dum
illud tempus venit in quo Filius meus plenitudinem
charitatis afferens, conjunctionem consanguinitatis
carnalis copulae in alienam prosapiam cum pudore
verecundiae transtulit. Unde quoniam sponsa ejusdem
Filii mei vinculum timoris mei et rectam
justitiam in sancto baptismate modo suscepit,
idcirco etiam hujusmodi consanguinitatis conjunctio
nunc a se longe sit, quia fornicatio sine verecundia
et sine moderatione libidinis in amplexibus
viri et mulieris in noto sanguine magis quam in
alieno ad turpe opus accenderetur. Ego enim opus
istud per hunc hominem edissero: cui illud in
homine ignotum est, et qui sermonem istum non
ab homine sed a scientia Dei accepit. Sed quid
nunc? Cum autem masculus in forti aetate est, ita
quod venae illius sanguine plenae sunt, tunc fertilis
in semine suo est, tunc mulierem in desponsatione
legitimae institutionis sibi accipiat, quae etiam in
ferventi aetate existens semen illius cum verecundia
suscipiat, et illi prolem in via rectitudinis gignat.
Sed vir ante annos fortitudinis suae semen suum
in superfluitate libidinis non ejiciat, quia hoc probatio
peccati suggerente diabolo est, si semen suum
in concupiscentia libidinis seminare tantaverit,
antequam ipsum semen rectam coagulationem in
fervente calore habere possit. Et cum vir jam fortissimus
in generationis opere est, tunc vires suas
secundum quod potest in illo tempore non exerceat,
quoniam, si tunc ad diabolum respicit, opus diabolicum
operatur, corpus etiam suum contemptibile
faciens, quod omnino illicitum est. Vir autem secundum
quod eum humana natura docet, in fortitudine
caloris et in abundantia seminis sui rectum
iter in uxore sua quaerat; et hoc cum humana
disciplina ob studium filiorum faciat. Sed nolo ut
idem opus fiat in separatione mulieris cum jam
fluxum sanguinis sui patitur: quod est apertio
occultorum membrorum uteri ejus, ne fluxus sanguinis
ejus susceptum semen maturum effundat, et
ita semen effusum pereat; se enim tunc mulier in
dolore et in carcere positam videt: portionem
scilicet doloris partus sui tangens, sed hoc tempus
doloris in muliere non damno; quoniam illud Evae
dedi quando in gustu pomi peccatum concepit,
unde et mulier in hoc tempore in magno misericordiae
subsidio levanda est; ipsa autem se contineat
in absconso disciplinae; non autem ita ut in abcessu
templi mei se arceat, sed fideli permissione ipsum
in officio humilitatis pro salute sua ingrediatur.
Quia autem sponsa Filii Dei semper integra est,
vir, apertis vulneribus, si integritas membrorum
ejus in tactu percussionis divisa est, templum
meum nisi cum timore magnae necessitatis non
intrabit ne videatur, sicut integra membra Abel,
qui templum Dei fuit, Cain frater suus crudeliter
fregit. Sed et mulier cum prolem pepererit, fractis
occultis membris suis, templum meum non nisi
secundum legem per me sibi datam ingrediatur;
quatenus sancta sacramenta ejusdem templi mei
ab omni pollutione et dolore viri et mulieris inviolabilia
sint, quia Filium meum purissima virgo
genuit: quae integra absque ullo vulnere peccati
fuit. Locus enim qui in honore Unigeniti mei consecratus
est, integra omni corruptione livoris ac
vulneris esse debet, quoniam idem unigenitus
meus integritatem virginei partus in se novit; unde
et mulier quae integritatem virginitatis suae cum
viro corrupit, in livore plagae suae qua corrupta
est ab ingressu templi mei se contineat, usque
dum plaga vulneris ipsius sanetur, secundum
quod ecclesiastica disciplina ipsi de eadem causa
certissime demonstrat. Nam cum Filio meo in ligno
crucis sponsa ipsius conjuncta fuisset, ipsa, usque
dum Filius meus discipulis suis praecepit ut
veritate Evangelii per totum mundum disseminarent,
in occulto se continuit, ac deinde aperte surrexit
et gloriam sponsi sui in generatione spiritus et
aquae palam praedicavit. Sic et virgo, quae viro conjungitur,
faciat cum pudica scilicet verecundia
usque ad tempus illud quod sibi ecclesiastica censura
proponit; in occulto maneat, et hoc peracto
de occultatione sua se transferens ad dilectionem
sponsi sui, aperte procedat.

Nolo etiam ut praedictum opus viri ac mulieris
exerceatur cum jam radix infantuli in muliere
posita est, ne coagulatio infantuli superfluo et perdito
semine polluatur usque ad purgationem partus
ipsius, quod iterum ob amorem filiorum in rectitudine
et non in petulantia fieri non prohibetur. Sic
genus humanum in procreatione sua in honestate
humanae disciplinae procedere positum est: et non
sicut vaniloquium stultorum hominum clamat dicentium
sibi licitum esse libidinem suam secundum
voluntatem suam exercere, dicentes: Quomodo
possumus nos tam inhumane continere? O homo,
si respicis ad diabolum, ipse te ad omne malum
excitat et mortifero veneno suo interficit; si autem
ad Deum oculos levas, ipse tibi adjutorium praebet
et te castum facit. Nonne in opere tuo magis libidinem
quam castitatem appetis? Mulier viro subjecta
est in qua ipse semen suum seminet, sic etiam
terram operatur ut fructum afferat. Nunquid vir
terram operatur, ut spinas et tribulos gignat?
Nequaquam, sed ut dignum fructum det. Ita etiam
hoc studium hominis in amore filiorum et non in
petulantia libidinis esse debet. Ergo, o homines,
plorate et ululate ad Deum vestrum quem tam
frequenter in peccatis vestris contemnitis, cum in
pessima fornicatione semen vestrum ejicitis; ibi
non solum fornicatores, sed etiam et homicidae
existentes, quia respectum Dei abjicitis et libidinem
vestram secundum voluntatem vestram completis.
Unde etiam diabolus in hoc opere semper
persequitur vos, sciens quod magis concupiscentiam
vestram appetitis quam gaudium filiorum
inspiciatis. Audite ergo qui in turribus ecclesiae
estis. In fornicatione vestra nolite me accusare,
sed vosmetipsos inspicite; quoniam, cum ad diabolum
curritis me contemnentes, illicita opera facitis,
et ideo casti esse non vultis, ut servus meus Osee
de contaminato populo loquitur, dicens: Non
dabunt cogitationes suas ut revertantur ad Deum
suum, quia spiritus fornicationis in medio eorum, et
Deum non cognoverunt (Ose. V, 4). Quod dicitur: Maligni
homines Deum non cognoscentes faciem cordis
sui abscondunt, non convertentes eam in diversis
involutionibus machinationis suae ut redeant ad veram
claritatem, perspicaci scilicet oculo non discernentes
quae Dei sunt, sed malum in semetipsis
nutriunt; quoniam afflatio petulantis immunditiae
per diabolicam suggestionem virilem fortitudinem
quam in se habere deberent emollit, non sinens eos
ut in Deum bonam conscientiam suam ponant, cum
adversarius ipsos a vita felicitatis avertit. Sed
nunc ad amantissimas oves meas quae in corde
meo plantatae sunt me convertam, semen castitatis
existentes; virginitas enim per me plantata est,
quia etiam Filius meus de virgine natus est. Et
ideo virginitas est pulcherrimum pomum inter
omnia poma convallium, et magna persona in omnibus
personis quae in palatio indeficientis regis
sunt, quoniam ipsa praecepto legis subdita non est,
quia unigenitum meum mundo edidit. Quapropter
audiant qui Filium Dei sequi volunt in innocentia
liberae castitatis et in separatione moerentis viduitatis;
quoniam nobilior est virginitas non polluta
ab initio quam viduitas oppressa virili jugo, cum
tamen post dolorem suum in quo virum suum
perdidit, virginitatem subsequitur: Filius enim
meus plurimos dolores in corpore suo pertulit et
mortem crucis subiit; unde et vos in amore ipsius
multas angustias patiemini, cum in vobismetipsis
superabitis quod in libidine peccati ex gustu pomi
seminatum est; sed tamen ibi ab incendio libidinis
effluentes rivulos in semine vestro sustinentes,
cum tam casti esse non potestis quin fragilitas humanae
debilitatis se latenter ostendat in vobis; in
illo habere passionem Filii mei imitari debetis,
cum vobismetipsis resistitis ardentem flammam
libidinis, videlicet in vobis exstinguentes et alia
saecularia quae mundi sunt, scilicet iram, superbiam,
luxuriam, et caetera hujusmodi vitia cohibentes,
atque victoriam istam magno certamine
perficientes. Unde tunc praelia ista magno decore
et multo fructu clariora super solem et dulciora
super aromatum suavitatem coram me apparent;
quia unigenitum meum in doloribus ejus imitamini
cum ardentem libidinem tam forti certamine in
vobis conculcatis. Et cum sic perseveratis, multam
gloriam inde in coelesti regno consequimini. O
vernantissimi flores, angeli mei, in vestro certamine
admirantur quod mortem evaditis, quod in
venenoso luto mundi polluti non estis cum tamen
carnale corpus geratis, illud hoc pacto conculcantes,
quod gloriosi in consortio eorum eritis,
quoniam secundum similitudinem ipsorum impolluti
apparetis, ideo gaudete cum sic perseveratis,
quia tunc vobiscum sum, cum me fideliter suscipitis
et vocem meam cum gaudio cordis vestri adimpletis,
quemadmodum in secreta visione Joannis dilecti
mei ostendo, dicens: Ecce sto ad ostium et pulso:
si quis audierit vocem meam, intrabo ad illum et
coenabo cum illo, et ipse mecum (Apoc. III). Quod
dicitur: Vos qui me salvatorem vestrum fideliter
amatis, videte quia vobis succurrere volens exspecto
ad tabernaculum cordis vestri, considerans quid
conscientia vestra in scrinio cordis sui contineat,
et cum inspiratione recordationis mentis vestrae spiritum
vestrum ad apertionem susceptionis bonae
voluntatis commoneo. Quod si tunc fidele cor percipit
sonitum timoris mei, conjungo me ad ipsum
amplectens eum, indeficientemque cibum capiens
eum illo, cum ipse suavem gustum in bonis operibus
semetipsum mihi praebet, ita et ipse cibum vitae in
meipso percepturus est, quoniam illud amat: quod
justitiam desiderantibus vitam affert. Sed, ut vides,
Adam et Eva de paradiso expulsis, lucidissimus
splendor eamdem regionem circumdedit; quoniam
illis ob transgressionem suam locum amoenitatis
exeuntibus, potentia divinae majestatis omnem maculam
totius contagionis ab eodem loco sequestrans
eum ita sua claritate munivit, ne amodo ulla contrarietate
tangeretur, ostendens etiam quod transgressio
illa quae in eo facta fuerat quandoque clementer
et misericorditer abolenda esset. Et ita
omnia elementia mundi quae prius in magna quiete
constiterant, in maximam inquietudinem versa,
horribiles terrores ostenderunt; quia creatura illa
quae ad servitutem hominis creata fuerat, nec ullam
adversitatem in se senserat (homine inobedientiam
capescente et Creatori suo facto inobediente) tranquillitatem
suam reliquit, et inquietudinem suscepit,
maximas et plurimas contrarietates hominibus
inferens ut homo seipsum ad deteriora flexerat;
per illam coerceretur. Quid hoc? Quia homo in loco
deliciarum Deo rebellis exstitit, idcirco et creatura
illa quae homini in servitio subjecta fuit, se homini
opposuit. Et paradisus est locus amoenitatis, qui
floret, in viriditate florum, et herbarum, et deliciis
omnium aromatum, repletus optimis odoribus, dotatusque
in gaudio beatarum animarum, dans fertilissimam
fecunditatem aridae terrae, quia fortissimam
vim terrae tribuit, velut anima corpori vires
praebet, quoniam paradisus in umbra et in perditione
peccatorum non obscuratur. Quapropter
audite et intelligite me vos qui in cordibus vestris
dicitis: Quid sunt haec? et cur sunt haec? O cur tam
stulti estis in cordibus vestris qui ad imaginem et
similitudinem Dei facti estis? Quomodo tam magna
gloria et tantus honor qui vobis datus est, posset
esse sine probatione: cum tamen aurum quod quasi
nihil est et aliquid inane, debeat in igne probari,
et pretiosi lapides in purgatione poliri, et hujusmodi
omnia in omnibus perquiri? Ergo, o stulti
homines, hoc quod ad imaginem et similitudinem
Dei factum est, quomodo sine probatione posset
subsistere? Nam homo super omnem creaturam
examinandus est, et ideo per omnem creaturam
probandus est. Quomodo? Spiritus per spiritum
probandus est, caro per carnem, terra per aerem,
ignis per aquam, pugna per pacem, bonum per
malum, pulchritudo per deformitatem, paupertas
per divitias, dulcedo per amaritudinem, sanitas
per infirmitatem, longum per brevem, durum per
molle, altitudo per profunditatem, lux per tenebras,
vita per mortem, paradisus per poenas, coeleste
regnum per gehennam, et terrena cum terrenis,
coelestia cum coelestibus. Sic homo in omni creatura
probatus est, videlicet in paradiso, in terra et
in inferno: postea collocatus est in coelo. Aperte
enim videtis pauca de multis, quae ante oculos vestros
abscondita sunt. Et cur deridetis ea quae recta,
plana, et justa, ac bona in omnibus bonis coram Deo
sunt? Quare his indignamini? Deus justus est; sed
genus hominum in praevaricatione praeceptorum
Dei injustum est, cum sapientius Deo esse contendit.
Nunc dic mihi, o homo, quid putas te fuisse
cum nondum eras in anima et corpore? Tu vero nescis
quomodo creatus sis. Sed nunc, o homo, coelum et
terram vis perscrutari, et justitiam eorum in constitutionem
Dei dijudicare, et summa dignoscere; cum
nec infima valeas examinare, quia nescis quomodo
vivas in corpore, vel quomodo exuaris a corpore. Qui
te in primo homine creavit, ille haec omnia praevidit.
Sed item mitissimus Pater misit Unigenitum suum
mori pro populo, ut hominem a diabolica potestate
liberaret. Et sic homo liberatus fulget in Deo, et
Deus in homine; consortium homo cum Deo habens,
fulgentiorem claritatem quam prius haberet, possidet
in coelo. Quod non fuisset, si Filius Dei carnem
non induisset, quoniam, si homo in paradiso permansisset,
Filius in cruce passus non fuisset. Sed
cum homo per callidum serpentem deceptus est,
Deus in vera misericordia tactus, Unigenitum suum
in purissima virgine incarnari voluit, atque ita post
ruinam hominis elevatae sunt plurimae virtutes in
coelo fulgentes, veluti est humilitas regina virtutum,
quae in virgineo partu floruit, ut etiam caeterae
virtutes quae electos Dei ad coelestia perducunt.
Nam cum ager multo labore colitur, multum
fructum profert, ut in humano genere ostensum
est; quia post ruinam hominis, plurimae virtutes ad
sublevationem ejus surrexerunt. Sed, o homines,
vos gravati corporali pondere, non videtis illam
magnam gloriam quae vobis sine macula et sine
ulla dedignatione in plena justitia Dei praeparata
est, quam nullus auferre potest; prius enim quam
fabrica mundi constituta fuisset, haec omnia Deus
in vera justitia praeviderat. Unde, o homo, similitudinem
hanc considera.

Dominus qui in multo studio hortum facere vult,
primitus aptum locum horti ponit, ac deinde locum
cujusque plantationis disponens, fructum bonarum
arborum utilitatem, saporem, odorem habentium
et diversorum generum aromata considerat. Et
sic Dominus magnus et profundus artifex quamque
plantationem suam in eo disponit, ut bene discerni
in utilitate sua possit, ac deinde cogitat quanta
munitione eum circumdet, ut nullus inimicorum
plantationem ejus dissipare valeat. Tunc etiam pigmentarios
suos constituit, qui eumdem hortum
rigare sciant et qui fructum ejus colligant, et exinde
diversa pigmenta conficiant. Quapropter, o
homo, diligenter considera, quia, si Dominus ille
praevidet quod hortus suus nullum fructum nec
ullam utilitatem proferens destruendus est, quare
tunc tantus et tam profundus artifex hortum illum
tam magno studio et tam magnis laboribus exstruit,
plantat, rigat et munit? Audi igitur et intellige.
Deus qui sol justitiae est, splendorem suum
super lutum quod praevaricatio hominis est misit;
et splendor ille in multa claritate resplenduit, quoniam
lutum illud valde foedum et opacum fuit. Sol
enim in sua claritate effulsit, et lutum in sua foeditate
putruit; unde sol majori delectatione a videntibus
amplectebatur, quam si lutum ei appositum
non esset. Sed sicut lutum ad similitudinem solis
foedum est, sic etiam transgressio hominis ad justitiam
Dei iniqua est. Unde justitia, quia pulchra
est, diligenda est; et iniquitas, quoniam foeda est,
odienda. In hanc foeditatem cecidit ovis Domini
qui hortum plantaverat. Et hujusmodi ovis per consensum
suum, non per Domini ignaviam a Domino
sublata est; quam postea Dominus multo studio et
justitia requisivit. Quapropter tunc chorus angelorum
in maximo gaudio illuminatus est, cum hominem
angeli in coelo viderunt. Quid hoc? Cum
innocens agnus in crucem suspensus est, elementa
tremuerunt, quia nobilissimus virginis filius de
manibus homicidarum corporaliter occisus est. In
cujus morte perdita ovis ad pascua vitae reportata
est. Nam antiquus persecutor, postquam vidit quod
ovem illam propter sanguinem innocentis agni quem
agnus in remissionem peccatorum hominum effuderat
perdere debuit, tunc primum cognovit quis
agnus ille esset, quoniam prius scire non potuit,
quomodo coelestis agnus sine virili semine et sine
ulla concupiscentia peccati de virgine in obumbratione
Spiritus sancti incarnatus est; idem enim persecutor
in initio creationis suae in flatu superbiae
erexit se, in mortem seipsum praecipitans, et hominem
de gloria paradisi dejiciens, cui Deus in
potestate sua resistere noluit, sed eum in humilitate
per filium suum superavit. Et quia Lucifer
justitiam Dei contempsit justo judicio Dei, incarnationem
unigeniti Filii Dei scire non potuit. Nam in
hoc abscondito consilio perdita ovis ad vitam reportata
est. Unde, o rebelles homines, cur tantam duritiam
assumitis? Deus hominem deserere noluit,
sed Filium suum ad salvationem ejus misit; quoniam
sic Deus caput superbiae in antiquo serpente
contrivit. In ereptione enim hominis de morte infernus
claustrum suum aperuit, Satana clamante:
Vae, vae! quis me adjuvabit? Sed et omnis diabolica
turba in fremitu magno seipsam decerpsit, admirans
quae tanta potestas esset, cui ipsa cum principe
malitiae resistere non posset, cum sibi fideles animas
auferri videret. Sic homo super coelos elevatus est;
quia Deus in homine, et homo in Deo per Filium
Dei apparuit. Idem etiam Dominus qui ovem perdiderat,
sed eam tam gloriose ad vitam reduxerat,
pretiosam margaritam in eamdem similitudinem
habuit, quae perdita in multas sordes incidit. Sed
ipse eam ita in sorde jacere non permittens eam
quaesivit, et inventam gaudenter extraxit, et de
sorde in qua jacuerat, extractam ita expurgavit: ut
aurum in fornace purgari solet et eam in pristinum
honorem majori gloria reparavit. Nam Deus hominem
creavit, sed ipse diabolica persuasione in mortem
corruit; de qua eum Filius Dei per sanguinem suum
eripuit, et eum ad coelestem honorem gloriose perduxit.
Quomodo? In humilitate et charitate. Humilitas
enim Flium Dei de virgine nasci fecit, ubi ipsa
humilitas nec in maris amplexibus, nec in curiositate
carnis, nec in divitiis terrenis, nec in aureis
ornamentis, nec in saecularibus honoribus inventa
est, sed Filius Dei in praesepio jacuit, quia mater
ejus paupercula fuit. Et humilitas semper gemit,
plorat et omnia crimina interimit: quod opus ipsius
est. Unde quisquis diabolum vult expugnare, se
muniat et armet humilitate, quoniam Lucifer tam
valde fugit, et velut coluber se coram ea in cavernam
abscondit, quia ubi ipse illum apprehenderit,
eum quasi fragillimum filum citius frangit. Charitas
quoque unigenitum Dei Filium in sinu Patris in
coelo continet et eum in uterum matris in terram
demisit, quoniam ipsa nec peccatores nec publicanos
spernit, sed omnes salvare intendit. Quapropter
et fontem lacrymarum ab oculis fidelium saepius
educens duritiam cordis emollit. In hoc humilitas
et charitas clariores caeteris virtutibus sunt;
quoniam humilitas et charitas sunt velut anima et
corpus, quae fortiores vires caeteris viribus
animae et membris corporis habent. Quomodo?
Humilitas est quasi corpus et charitas velut anima
nec ab invicem separari possunt sed simul operantur,
sicut nec anima nec corpus disjungi valent
ed sibi cooperantur, quandiu homo in corpore
vivit. Et sicut animae et corpori diversa membra
corporis secundum vires suas subjecta sunt, ita
etiam humilitati et charitati caeterae virtutes secundum
justitiam suam cooperantur. Et ideo, o
homines, ad gloriam Dei et pro salute vestra humilitatem
et charitatem sectamini: cum quibus
armati diabolicas insidias non timebitis, sed indeficientem
vitam possidebitis. Unde quicunque scientiam
in Spiritu sancto et pennas in fide habet, admonitionem
meam non transgrediatur sed eam in
gustu animae suae amplectendo percipiat.

VISIO TERTIA.

SUMMARIUM.---Quod per visibilia et temporalia ea quae invisibilia sunt et aeterna manifestantur. De firmamento
ad similitudinem ovi facto. De lucido igne et umbrosa pelle. De positione solis et trium stellarum.
De ascensu solis. De descensu ejusdem et quid significet. Verba actus apostolorum ad idem De primo vento
et turbinibus ejus. De secundo vento et turbinibus ejus. De tenebroso igne, et sonitu, et de acutis lapidibus.
De purissimo aethere et positione lunae et duarum stellarum. De positione aliarum stellarum. De tertio
vento et turbinibus ejus. De aquoso aere et alba pelle. De quarto vento et turbinibus ejus. De arenoso
globo terrae. Verba David ad eamdem rem. De terraemotu et quid significet. De maximo monte inter aquilonem
et orientem De iis qui perversa arte in creaturis futura scrutantur. Verba Evangelii. Qualiter
diabolus hominibus illudit per magicam artem. Parabola de eadem re. Cum salus hominis et utilitas
completa fuerit, saeculum mutabitur. Verba Job ad eamdem rem. Verba Dei de eodem. Quod Deus auguria
in stellis et in caeteris creaturis amplius tolerare non vult. De stultitia et contumacia hominis. Similitudo
de hoedo, et cervo, et lupo. Comparatio de medico. Verba Joannis.

Post haec vidi maximum instrumentum, rotundum
et umbrosum secundum similitudinem ovi
superius arctum et in medio amplum, ac inferius
constrictum; in cujus exteriori parte per circuitum
lucidus ignis fuit quasi pellem umbrosam sub
se habens. Et in igne illo erat globus rutilantis
ignis tantae magnitudinis, ut instrumentum totum
ab eo illustraretur, super se tres faculas sursum
ordinate positas habens, quae suo igne eumdem globum
ne laberetur continebant, et globus ille se aliquando
sursum extulit et plurimus ignis ei occurrit,
ita quod exinde flammas suas longius produxit, ac
se aliquando deorsum inflexit, multumque frigus ei
obviam venit: quapropter flammas suas citius subduxit.
Sed et de igne illo qui instrumentum circumdederat
flatus quidam cum suis turbinibus exiebat,
et de pelle illa quae sub eo jacebat alius flatus
cum turbinibus suis ebulliebat, qui se in ipso
instrumento hac et illac diffundebat. In eadem
quoque pelle quidam tenebrosus ignis tanti horroris
erat quod eum intueri non valebam, qui totam
pellem illam sua fortitudine concutiebant plenus
sonituum, tempestatum et acutissimorum lapidum
majorum et minorum. Qui dum sonitum suum
elevaret, ille lucidus ignis, et venti, et aer commovebantur,
ita quod fulgura sonitum ipsum praevenerunt,
quia ignis ille, primum commotionem ejusdem
sonitus in se sentiebant. Sed sub eadem pelle
purissimus aether erat sub se nullam pellem habens;
in quo etiam globum quemdam candentis ignis plurimae
magnitudinis cernebam, super se duas faculas
sursum apparenter positas habentem ipsumque
globum ne modum cursus sui excederet continentes
et in eodem aethere multae et clarae spherae ubique
positae fuerant; in quas idem globus interdum
se aliquantulum evacuans claritatem suam emisit,
et ita sub praefatum rubeum igneumque globum
recurrens, et ab eo flammas suas restaurans: iterum
illas in easdem sphaeras efflavit. Sed et ab ipso
aethere quidam flatus cum suis turbinibus erumpebat;
qui se in praefatum instrumentum ubique dilatabat.
Sub eodem autem aethere, aquosum aerem
videbam albam pellem sub se habentem qui se hac
et illac diffundens, omni instrumento illi humorem
dedit. Qui dum se interdum repente congregaret,
repentinam pluviam multo fragore emisit; et dum
se leniter diffudit, blandam pluviam leni motu effudit.
Sed et ex eo quidam flatus cum turbinibus suis
exiens, per praedictum instrumentum se ubique expandit.
Et in medio istorum elementorum quidam
arenosus globus plurimae magnitudinis erat: quem
eadem elementa ita circumdederant, quod nec hac
nec illac dilabi poterat. Sed dum interdum eadem
elementa cum praedictis flatibus se invicem concuterent,
eumdem globum sua fortitudine aliquantulum
moveri compellebant. Et vidi inter aquilonem
et orientem velut maximum montem, qui versus
aquilonem multas tenebras et versus orientem multam
lucem continebat; ita tamen quod nec lux illa
ad tenebras, nec tenebrae ad lucem pertingere poterant.
Audivique iterum vocem de coelo mihi dicentem:
Deus qui omnia sua voluntate condidit, ea
ad cognitionem et honorem nominis sui creavit,
non solum autem ea quae visibilia et temporalia
sunt in ipsis ostendens, sed etiam illa quae invisibilia
et aeterna sunt in eis manifestans. Quod et
visio haec quam cernis demonstrat. Nam hoc maximum
instrumentum quod vides rotundum et umbrosum
secundum similitudinem ovi superius arctum,
et in medio amplum ac inferius constrictum,
declarat fideliter omnipotentem Deum in majestate
sua incomprehensibilem, et in mysteriis suis inaestimabilem,
et spem omnium fidelium existentem,
cum primitus homines rudes et simplices in actibus
suis essent, postea in veteri ac nova lege instructiores
se mutuo molestant et affligunt, et tandem circa
finem mundi multas aerumnas in angustiis suis passuri
sunt.

In cujus exteriori parte per circuitum lucidus
ignis est, quasi pellem umbrosam sub se habens:
designat quod Deus illos qui extra veram fidem sunt
ubique per ignem ultionis suae exurit; eos vero qui
intra fidem catholicam manent, ubique per ignem
consolationis suae purificat; ita diabolicae perversitatis
tenebrositatem prosternens, ut et factum est
cum diabolus a Deo creatus se Deo opponere volens in
perditionem devictus corruit. Et in igne isto est globus
rutilantis ignis tantae magnitudinis, ut instrumentum
totum ab eo illustretur; qui splendore claritatis suae
ostendit quod in Deo Patre est ineffabilis unigenitus
ejus sol justitiae fulgorem ardentis charitatis habens,
tantaeque gloriae existens, ut omnis creatura
a claritate lucis ejus illuminetur, super se tres faculas
sursum ordinate positas habens, quae suo
igne globum ne labatur continent, videlicet sua
administratione trinitatem omnia continentem et
demonstrantes quod Filius Dei de coelo ad terras
descendens, angelis in coelestibus relictis hominibus
etiam qui in anima et corpore subsistunt coelestia
manifestavit, qui claritatis ejus beneficio
ipsum glorificantes: omnem noxium errorem abjiciunt,
cum eum verum Dei Filium de vera virgine
incarnatum magnificavit, postquam ipsis eum angelus
praenuntiavit, et postquam homo in anima et
corpore vivens eum fideli gaudio suscepit.

Quapropter et idem globus se aliquando sursum
elevat plurimusque ignis ei occurrit, ita quod exinde
flammas suas longius producit: significans quia,
ubi tempus illud venit quod Unigenitus Dei pro redemptione
et sublevatione humani generis per voluntatem
Patris incarnari debuit, Spiritus sanctus
in virtute Patris superna mysteria in beata Virgine
mirabiliter operatus est, ita quod eodem Filio Dei in
virginali pudicitia fecunda virginitate mirificum
fulgorem dante, virginitas gloriosa effecta est. Quoniam
in nobilissima virgine, summe desiderabilis
incarnatio demonstrata est. Et ita etiam se aliquando
deorsum inclinat, multumque frigus ei obviam
venit; quam ob causam flammas suas citius
subducit, declarans quoniam idem Unigenitus Dei
ex virgine natus, et ita ad paupertatem hominum
misericorditer inclinatus, plurimis miseriis ipsi occurrentibus
multas corporales angustias sustinens,
cum se mundo corporaliter ostenderat, de mundo
transiens ad patrem rediit discipulis etiam ipsius
astantibus, quemadmodum scriptum est: Videntibus
illis, elevatus est, et nubes suscepit eum ab oculis
eorum (Act. I). Quod dicitur: Filiis Ecclesiae in interiori
scientia cordis sui Filium Dei suscipientibus:
sanctitas corporis ejus elevata est in potentia divinitatis
ipsius et in mystico miraculo nubes secreti
mysterii suscepit eum a mortalibus oculis abscondens
ipsum flabrisque ventorum ipsi famulantibus.
Sed ut vides de igne illo qui idem instrumentum
circumdederat flatus quidam cum suis turbinibus
exiebat: qui ostendit quoniam ab omnipotente
Deo totum mundum sua potestate complente,
vera disseminatio justis sermonibus processit quando
ipse vivus et verus Deus hominibus in veritate demonstratus
est. Et de pelle illa quae sub eo est
alius flatus cum turbinibus suis ebullit, quia etiam
de diabolica rabie quae Deum ignorans non timet,
pessima fama cum nequissimis locutionibus exit;
qui se in ipso instrumento hac et illac diffundunt,
quoniam in saeculo diversis modis utiles et inutiles
rumores inter populos se commiscent. In eadem
quoque pelle quidam tenebrosus ignis tanti
horroris est, quod eum intueri non potes: qui declarat
quod in pessimis et in nequissimis insidiis
antiqui proditoris, teterrimum homicidium tanti
fervoris erumpit quod insaniam illius humanus intellectus
discernere non valet, qui totam pellem
illam sua fortitudine concutit; quoniam homicidium
omnes diabolicas malignitates suo horrore complectitur,
cum in primogenitis ab ira odium ebulliens
fratricidium perpetravit, ignis ille plenus sonituum
erat, tempestatum et acutissimorum lapidum
majorum et minorum: quia homicidium plenum
avaritia est et ebrietatibus atque saevissimis
nequitiis quae sine misericordia bacchantur tam in
magnis homicidiis quam in minoribus vitiis. Qui
dum sonitum suum elevat ille lucidus ignis et
venti et aer commoventur; quoniam, dum homicidium
in cupiditate effusionis sanguinis stridet superna
judicia, celeres rumores, et ubique ad ruinam
homicidae extentae praeparationis in ultione
recti judicii suscitantur: ita quod fulgura sonitum
ipsum praeveniunt, quia ignis ille primum commotionem
ejusdem sonitus in se sentit. Nam severitas
divini examinis scelus illud superando opprimit,
cum divina majestas, antequam fremitus illius insamae
publice manifestetur eo oculo cui omnia nuda
sunt aperte praevideat.

Sed sub illa pelle purissimus aether est sub se
nullam pellem habens; quoniam sub insidiis antiqui
proditoris serenissima fides lucet, in qua nulla incertitudo
infidelitatis latet, a seipsa non fundata,
sed in Christo sustentata, in quo etiam quemdam
globum candentis ignis plurimae magnitudinis vides
qui vere designat junctam Ecclesiam, in fide candorem
innocentis claritatis plurimique honoris ut tibi
demonstrent praetendentem, et super se duas faculas
sursum clare positas habentem ipsumque globum
ne modum cursus sui excedat continentes,
quod sua significatione sunt ostendentes; quod Ecclesiam
de supernis aedita duo Testamenta videlicet
veteris et novae auctoritatis, ad divina praecepta coelestium
secretorum trahunt; quia ipsa eamdem ne in
varietatem morum se praecipitanter extendat continent,
et quia et vetus et nova testificatio beatitudinem
supernae haereditatis ipsi ostendunt. Quapropter
etiam in eodem aethere multae et clarae spherae ubique
positae sunt in quas idem globus interdum
se aliquantulum evacuans claritatem suam emittit;
quoniam in puritate fidei plurima et splendida opera
pietatis ubique apparent, in quibus Ecclesia certo
quodam tempore conculcationem aliquantulum sustinuit,
et decor mirabilium suorum aliquantulum
evanuit, cum ipsa velut in moerore jacens, claritatem
tamen priorum operum in perfectis hominibus
admirabatur; et ita sub praefatum rubeum,
igneumque globum recurrens et ab eo flammas suas
restaurans: iterum illas in easdem sphaeras efflavit,
quoniam ipsa in contritione posita sub protectionem
Unigeniti Dei properans, et ab eo sufferentias divinae
confortationis accipit amorem supernorum in
beatis operibus declarans. Unde et ab ipso aethere
quidam flatus cum suis turbinibus erumpit, qui se
in praefatum instrumentum ubique dilatat; quia ab
unitate fidei validissima fama cum veris et perfectis
assertionibus in auxilium hominum emanans;
fines totius orbis multa celeritate percussit. Sub
eodem autem aethere aquosum aerem vides albam
pellem sub se habentem, qui se hac et illac diffundens
omni instrumento illi humorem praestat; quoniam
sub fide quae tam in antiquis tam in novis
patribus erat, baptismus in Ecclesia ad salutem credentium
(ut tibi verissime manifestatur) in innocentia
beatissimae stabilitatis fundatus se divina inspiratione
ubique dilatans universo orbi irrigationem
salutis in credentibus attulit. Qui dum se interdum
repente congregat, repentinam pluviam multo frigore
emittit; et dum se leniter diffundit, blandam
pluviam leni motu dat, quia, dum baptismus aliquando
per assertores veritatis in velocitate praedicationis
et in profunditate mentis ipsorum multiplicabatur,
celeri copia verborum in inundatione
praedicationis eorum, attonitis hominibus manifestabatur,
interdum etiam baptismus suavi temperamento
praedicatione dilatatus, suavi irrigatione
cum discretionis adjutorio populis attractis propalabatur.

Quapropter et ex eo quidam status cum turbinibus
suis exiens, per praedictum instrumentum se
ubique diffundit; quoniam ab inundatione baptismatis
salutem credentibus afferentis verissima fama
cum verbis fortissimorum sermonum egrediens omnem
mundum manifestatione beatitudinis suae perfudit,
ut jam in populis infidelitatem deserentibus
et fidem catholicam appetentibus: aperte declaratur.
Et in medio istorum elementorum, quidam
arenosus globus plurimae magnitudinis est, quem
elementa ita circumdant quod nec hac nec illac dilabi
potest: qui manifeste ostendit in fortitudine
creaturarum Dei, hominem profundae considerationis
degentem de limo terrae mirabili modo multa
gloria factum, et virtute creaturarum ita circumdatum
quod ab eis nullo modo separari valet; quia
elementa mundi ad servitutem hominis creata ipsi
famulatum exhibent, dum homo velut in medio
eorum sedens ipsis divina dispositione praesidet, ut
etiam per me inspiratus David dicit: Gloria et honore
coronasti eum, et constituisti eum super opera
manuum tuarum (Psal. VIII). Quod dicitur: O tu
Deus qui omnia mirabiliter fecisti, aurea et purpurea
corona intellectus et dignissimo indumento visibilis
speciei coronasti hominem; ita ponens eum
quasi principem super altitudinem perfectorum operum
tuorum, quae in creaturis tuis juste et bene
disposuisti. Tu enim prae aliis creaturis tuis magnas
et mirandas dignitates homini indidisti. Sed, ut vides,
dum interdum elementa illa cum praedictis flatibus
se invicem concutiunt, ipsum globum sua fortitudine
aliquantulum moveri compellunt; quia, dum
congruo tempore, creaturae Dei cum fama miraculorum
creatoris sibi invicem congrediuntur, ita quod
miraculum miraculo magno tonitruo verborum involvitur,
homo illorum miraculorum magnitudine
perculsus concussionem mentis et corporis sui sentit,
dum in mirabilibus illis attonitus imbecillitatem
fragilitatis suae considerat.

Et vides inter aquilonem et orientem velut maximum
montem, qui versus aquilonem multas tenebras
et versus orientem multam lucem habet, quoniam
inter diabolicam impietatem et divinam bonitatem
magnus casus hominis apparet per pessimam
maligni deceptionem in reprobis multas miserias
damnationis et per optabilem salutem in electis
plurimam felicitatem redemptionis tenens, ita tamen
quod nec lux illa ad tenebras, nec tenebrae illae ad
lucem pertingere possunt; quia opera lucis operibus
tenebrarum se non interserunt, nec opera tenebrarum
ad opera lucis ascendunt, quamvis diabolus
ea frequenter per malos homines offuscare
laboret, quemadmodum evenit in paganis, in haereticis,
et in pseudoprophetis, et in iis quos isti sua
fallaci deceptione post se trahere conantur. Quomodo?
Quia volunt ea scire, quae ipsis scienda non
sunt; illum imitantes, qui se altissimo similem esse
voluit. Et quoniam illum subsequuntur; ideo et ille
mendacium quasi veritatem eis secundum voluntatem
ipsorum demonstrat, unde mecum non sunt:
nec ego cum illis, quia vias meas non ambulant,
sed extraneas semitas amant, inquirentes quid eis
stulta creatura de futuris causis fallaciter ostendat,
et hoc ita volunt scire secundum quod illud perverse
exquirunt me contemnentes, et sanctos meos
abjicientes; qui sincero corde me diligunt. Sed hujusmodi
homines qui perversa arte tam pertinaciter
me tentant, ita quod creaturam illam quae ad servitutem
ipsorum facta est perscrutantur, sciscitantes
ut rem illam quam scire volunt eis secundum voluntatem
ipsorum ostendat: nunquid possunt in
scrutatione suae artis elongare vel abbreviare tempus
vitae quod eis a creatore suo constitutum est?
Certe hoc nec diem nec horam facere praevalent.
Aut nunquid possunt praedestinationem Dei avertere?
Nullo modo, o miseri, nonne permitto creaturas
vobis passiones vestras interdum demonstrare,
quae signa tunc ideo habent, quia me Deum
timent, velut servus facultatem Domini sui aliquando
ostendit, et ut bos et asinus ac caetera animalia
voluntatem dominorum suorum manifestant,
cum eam in servitute sua fideliter adimplent. O
stulti, cum me oblivioni traditis, nec ad me respicientes,
nec me adorantes, sed aspicientes ad subjectam
vobis creaturam quid ipsa portentet et
ostendat, tunc pertinaciter me abjicitis infirmam
creaturam pro Creatore vestro colentes. Quapropter
et ego tibi dico: o homo, cur creaturam illam
colis quae te nec consolari nec tibi auxiliari potest,
et quae tibi nullam prosperitatem in felicitate confert?
velut mathematici mortis instructores et in incredulitate
gentilium sequaces temere affirmare solent:
stellas hominibus vitam tribuere et omnes
actus vestros disponere. O miseri, quis stellas fecit?
Sed stellae interdum ex permissione mea cum
quibusdam signis hominibus declarantur, ut etiam
Filius meus in Evangelio ostendit, ubi ait: Erunt
signa in sole, et luna, et stellis. (Luc. XXI.) Quod dicitur:
In lumine horum luminum hominibus ministratur,
et circuitu ipsorum tempora temporum
ostenduntur. Unde etiam in novissimis temporibus
lamentabilia et periculosa tempora permissione mea
in ipsis demonstrabuntur, ita quod radius solis, et
splendor lunae, et claritas stellarum aliquando subtrahetur,
ut corda hominum ex hoc concutiantur.
Sic et per stellam ex voluntate mea incarnatio filii
mei ostensa est. Homo autem propriam stellam quae
vitam ipsius disponat non habet, velut stultus et
errans populus asserere conatur, sed omnes stellae
omni populo in servitute communes sunt. Sed quod
stella illa caeteris stellis praeclarior effulsit: hoc est
quia Unigenitus meus prae aliis hominibus virginali
partu sine peccato natus est. Ipsa autem nullum
aliud juvamen filio meo attulit, nisi quod solam
incarnationem ejus populo fideliter nuntiavit, quoniam
omnes stellae et creaturae me timentes, jussionem
meam tantum perficiunt, nec ullius rei in
ulla creatura significationem ullam habent. Nam
cum mihi placuerit, creaturae jussionem meam
ostendunt, velut cum faber nummum faciens in
eo sibi placentem formam celat; tunc nummus formam
sibi impositam declarat, illius rei nullam de
se potestatem habens, non enim novit quando faber
aliam formam illi imponere velit, quoniam nec
longum, nec breve tempus suae formae discernit.
Quid est hoc? O homo, si lapis coram te jaceret in
quo aliqua signa passionum tuarum diligenter eum
intuens conjectares: tunc secundum fallacem existimationem
tuam aut de infelicitate tua contristatus
aut de prosperitate tua elatus in deceptione diceres:
Ah! moriar, vel evah! vivam, aut heu! quanta
infelicitas; seu evah! quanta prosperitas mea est?
Et quid tunc lapis ille tibi conferret? Num quidquam
tibi auferret aut daret? Sed nec tibi obesse vel prodesse
valeret. Sic etiam nec stellae, nec ignis, nec
aves, nec alia hujusmodi creatura in signis scrutationis
suae quidquam te laedere vel juvare possunt.
Quod si in creaturam hanc quae ad servitutem tuam
facta est confidis abjiciens me, tunc et ego justo
judicio meo ex oculis meis te projicio, felicitatem
regni mei tibi auferens. Nam ego nolo ut stellas, aut
ignem, aut volatilia, seu alias tales creaturas de futuris
causis scruteris, quoniam, si illas pertinaciter
inspexeris, oculi tui mihi molesti sunt, et te velut
perditum angelum dejicio, qui veritatem deseruit
et seipsum in damnationem praecipitavit. O homo,
cum stellae et caeterae creaturae factae sunt, ubi
fuisti? Nunquid de institutione earum consilium dedisti?
Sed praesumptio hujusmodi sciscitationis
orta est in primo schismate: videlicet cum homines
Deum ita oblivioni dedissent, quod gens et gens
diversas creaturas superbe inspexit, et de futuris
causis varia signa in eis quaesivit. Et sic etiam error
ille in Baal exortus est: quod scilicet homines
creaturam Dei pro Deo decepti colebant, ad quod
eos etiam diabolica irrisio excitavit, quia post creaturam
magis quam post Creatorem suum respexerunt:
hoc scire cupientes quod scire non debuerunt.
Unde etiam pejora his apparuerunt: cum homines
per diabolum magica arte insanire coeperunt, ita
quod diabolum vident et audiunt; ipse eis fallaciter
loquens et ostendens, quod velut creaturam
unam inspiciant et alia existat. Tacendum autem
quomodo per diabolum primi seductores edocti
sint, ita et eum vident et audiunt qui cum hoc modo
quaerunt, sed ipsi de hac nequitia sua valde reprehensibiles
sunt; cum me Deum suum hoc modo negant
et antiquum seductorem sequuntur. O homo,
ego in sanguine Filii mei te quaesivi non cum malitia
et iniquitate, sed cum magna aequitate; attamen
tu me verum Deum deseris et illum qui mendax
est sequeris. Ego sum justitia et veritas; et
ideo admoneo te in fide, et exhortor in amore, ac
reduco te in poenitentia, ut, quamvis sanguinolentus
sis in pollutionibus peccatorum; tamen exsurgas
de casu ruinae tuae. Quod si me contempseris, parabolam
hujus similitudinis in te senties.

Quidam Dominus multos servos sub se habens
unicuique eorum, suorum plurima arma bellica dedit,
dicens eis: Estote probi et fortes, tarditatem et
socordiam abjicientes. Sed dum quoddam iter cum
eo agerent servi illi, quemdam illusorem et extraneae
artis pessimum adinventorem secus viam viderunt,
unde et quidam ex eis decepti dixerunt,
hominis hujus artes discere volumus. Et arma quae
habebant abjicientes, ad illum cucurrerunt. Quibus
alii dicebant: Quid facitis? hunc illusorem sequentes,
et Dominum vestrum ad iracundiam provocantes?
Et illi responderunt: Quid hoc domino nostro
oberit? Et dominus eorum ait illis: O servi nequam,
cur arma quae vobis dederam abjecistis? Et cur
charius est vobis hanc vanitatem amare, quam mihi
domino vestro cujus naturales servi estis inservire?
Ite ergo post illusorem illum, ut cupitis, quia mihi amplius
servire non valebitis, et videte quid vobis fallacia
ejus proderit; et abjecit eos abs se. Quod dicitur:
Dominus ille est Deus omnipotens, omnes populos sub
potestate sua regens, qui omnem hominem ratione
et intellectu armavit: mandans ei ut strenuus et
vigilans in instrumentis virtutum sit, pravitatem et
negligentiam a se excutiens. Sed dum homines viam
veritatis arripiunt in divinis mandatis pergere disponentes:
ipsis multae tentationes occurrunt, ita
quod diabolum totius orbis seductorem et multiplicium
victorum nequissimum artificem, non in via
veritatis sed in deceptione in insidiis positum attendunt.
Unde et quidam eorum injustitiae magis
quam rectitudinis amatores per diabolum seducti:
plus student antiqui seductoris vitia imitari quam
virtutes Dei amplecti. Et intellectum quem ad divina
mandata convertere deberent; ad vitia terrenae
iniquitatis retorquentes diabolo se submittunt.
Quibus directores eorum velut consodales et conservi
per sacras Scripturas saepe numero occurrentes
facta eorum improperant, et cur diabolica figmenta
sequentes divinam ultionem in se inducant,
illis increpant. Sed illi admonitiones eorum saepissime
deridentes se in paucis peccare et Deum suum
minime offendere per superbiam suam affirmant.
Unde cum in obduratione illa perseverant, divinam
sententiam accipiunt, quoniam ipsis servis iniquitatis
objiciebatur cur intellectum desuper sibi datum
suffocaverint, et cur magis deceptiones antiqui
seductoris susceperint quam Creatorem suum cui
strenue famulari debuerant contempserunt, ita ipsi
a Deo contempti diabolicis illusionibus secundum
opera sua (quia Deo servire noluerunt) deputantur,
ubi considerare coguntur: quid nequissima seductio
ipsis profuerit, quoniam hoc modo abjecti damnationem
incurrunt, quod divina praecepta postponentes
plus diabolum quam Deum sequi contenderunt.
Nolo enim ut me homines contemnant,
qui me in fide scire debent, quoniam, si me abjecerint
et creaturam sibi subjectam inspexerint, antiquum
seductorem in hoc imitantes; tunc et ego
permitto ut eis et cum creatura et cum diabolo secundum
concupiscentiam cordis sui fiat, quatenus ita
experiantur quid ipsis prosit creatura quam adoraverunt,
vel quid eis diabolus conferat quem secuti sunt.

Et, o stulti homines, cur creaturam de tempore
vitae vestrae inquiritis? Nullus enim vestrum potest
tempus vitae suae aut scire, aut illud devitare, aut illud
transilire quod per me sibi constitutum est vivere,
quia, o homo, cum salus tua tam in saecularibus
quam in spiritualibus completa fuerit, praesens saeculum
mutabis, et ad illud quod terminum non inveniet
transibis. Nam cum homo tantae fortitudinis
est quod prae aliis ardentius in me ardet, ita quod in
conscientia terrenae fecis fetentium peccatorum
non torpens insidias antiqui serpentis devitet; hujus
spiritum a corpore suo non excutio antequam
dulces fructus suos in suavissimo odore ad bonum
finem perducat, illum autem quem tantae fragilitatis
considero, quod tener debilis est in gravi dolore
sui corporis, et in attractione pessimi insidiatoris
jugum meum ferre; de hoc saeculo substraho antequam
in tempore marcescentis animi sui incipiat
arescere, omnia enim scio. Volo autem humano
generi omnem justitiam ad suam cautelam dare,
ita ut nullus hominum se possit excusare, cum
homines moneo et hortor justitiam facere, quando
ipsis judicium mortis incutio velut jam sint morituri,
cum adhuc diutius victuri sunt: hoc facio
quoniam nemo nisi secundum fructum quem in homine
video et secundum voluntatem meam qua
ei vivere concedo, aliud tempus habere vel sibi
disponere poterit, quemadmodum etiam Job per
me testatur, cum dicit: Constituisti terminos ejus
qui praeteriri non poterunt (Job XVI). Quod dicitur:
Tu qui super omnes es, et omnia antequam fiant
praevides: etiam in secreto majestatis tuae constituisti
terminos humanae vitae, ita quod nec scientia,
nec prudentia, nec astutia ullius rei praeteriri poterunt
in ulla aetate seu in infantia, seu in juventute,
seu in senectute hominum, nisi secundum providentiam
secretorum tuorum, qui homines ad gloriam
nominis tui fieri voluisti. Ego enim, o homo,
ante constitutionem mundi novi te; sed tamen
dies tuos in operibus tuis volo considerare et fructum
eorum discernere, et quaeque opera tua diligenter
et acutissime examinare. Quemcunque autem
subito de temporali vita subtraho, hujus vitae utilitas
completa est, ita ut si vita ipsius longius protraheretur
nullam ubertatem bonorum fructuum amplius
afferret, sed velut teporem carneae fidei habens,
tantum quasi vacuo sono verborum fumum
emitteret nec intimo tactu cordis sui me tangeret.
Unde ipsi inducias hujus vitae non tribuo, sed antequam
in teporem hujusmodi infertilitatis cadat,
cum ab hoc saeculo subduco. Sed ad te sermo
meus, o homo. Cur me contemnis? Nonne prophetas
meos ad te misi, et Filium meum pro salute
tua in lignum crucis dedi, et apostolos meos ut
tibi viam veritatis per Evangelium ostenderent ad
te destinavi? Unde non potes te excusare quin omnia
bona habeas per me. Et cur nunc postponis me?
Sed errorem hujus perversitatis, scilicet quod signa
actuum tuorum in stellis aut in igne, aut in
avibus seu in alia hujusmodi creatura quaeris: amplius
nolo tolerare, quoniam omnes qui errorem
hunc diabolica visione primum adinvenerunt: Deum
contemnentes, praecepta illius omnino abjecerunt,
quapropter et ipsi contempti sunt. Ego autem super
omnem creaturam in claritate divinitatis meae fulgeo:
ita quod miracula mea in sanctis meis tibi manifesta
sunt quare ulterius nolo ut amplius hunc errorem auguriandi
exerceas, sed ut in me aspicias. O stulte,
considera quis sum ego; considera quia ego sum summum
bonum. Unde omnia bona tibi tribuo cum diligenter
quaesieris me. Et quem credis me esse? Deus
sum super omnia et in omnibus. Sed tu vis me haberi
velut rusticum; qui dominum suum timet.
Quomodo? Tu vis ut voluntatem tuam faciam, cum
tu praecepta mea contemnas. Non autem sic Deus
est. Quid hoc? Ipse enim nec opinionem initii, nec
timorem finis habet. Coeli in laudibus meis sonant
me inspicientes, et secundum justitiam illam qua
per me positi sunt mihi obedientes. Sol etiam,
luna et stellae in nubibus coeli secundum tenorem
suum apparent: necnon flabra ventorum et pluviae
in aere ut eis constitutum est currunt, et haec omnia
Creatori suo secundum jussionem ipsius obediunt.
Tu autem, o homo, praecepta mea non imples,
sed voluntatem tuam sequeris: velut justitia
legis tibi nec posita nec ostensa sit. In tanta enim
contumacia es, quamvis cinis sis, quod tibi non sufficit
justitia legis meae quae arata et culta est in
sanguine Filii mei et bene trita in sanctis meis
tam Veteris quam Novi Testamenti.

Sed in magna stultitia vis me apprehendere, cum
mihi hoc modo insultas, dicens: Si Deo placet ut
justus et bonus sim, quare non facit me rectum?
tu ita me capere volens ac si petulans hoedus
cervum velit capere, qui fortissimis cornibus
cervi valide retruditur et perforatur. Sic et ego
eum mecum petulanter in moribus tuis ludere
vis in praeceptis legis meae quasi cornibus, meis
justo judicio meo te comminuo. Haec enim sunt tubae
in aures tuas resonantes; sed tu illas non sequeris,
sed post lupum curris quem te putas ita
domasse ut te laedere non possit. Sed famelicus lupus
devorat te, dicens: Ovis ista secus viam erravit
nec pastorem suum sequi voluit, sed post me
cucurrit, quare illam deglutire volo, quia me elegit
et pastorem suum deseruit. O homo, Deus justus
est: et ideo omnia quae in coelo et in terra fecit,
justa ordinatione disposuit. Ego enim sum magnus
medicus omnium languorum: faciens velut medicus
qui languidum videt, qui medelam ardenter
desiderat. Quid hoc! Si languor parvus est, cum
facile curat; si vero gravis est, languido dicit. Ego
argentum et aurum a te exigo. Quod si illa mihi
dederis, te juvabo. Sic et ego, o homo, facio. Minora
peccata in gemitu, et lacrymis, ac in bona voluntate
hominum abstergo; in gravioribus autem
culpis mando, o homo, age poenitentiam et morum
correctionem, et ostendam tibi misericordiam
meam et vitam aeternam tibi dabo. Et stellas et
alias creaturas de causis tibi occurrentibus ne inspicias,
nec diabolum adores, nec eum invoces, nec
quidquam ab eo perquiras, quoniam, si plus volueris
scire quam te oporteat nosse, ab antiquo seductore
decipieris, quia, cum primus homo plus quaesivit
quam quaerere deberet; ab illo deceptus est et in
perditione ivit. Sed tamen diabolus nescivit hominis
redemptionem, ubi Filius Dei mortem occidit,
et infernum confregit, diabolus enim in initio per
mulierem devicit hominem; sed Deus in fine temporum
per mulierem contrivit diabolum, quae Filium
Dei genuit, qui diabolica opera mirabiliter ad nihilum
duxit, quemadmodum Joannes dilectus
meus testatur, dicens: In hoc apparuit Filius
Dei, ut dissolvat opera diaboli (I Joan. III). Quid
hoc? Propter salutem et salvationem hominum
apparuit maxima claritas, scilicet Filius Dei, paupertatem
humani corporis induens; sed velut
ardens stella in umbrosis nubibus fulgens, ita
positus in torculari, ubi vinum sine sorde fermenti,
exprimendum erat, quoniam ipse lapis angularis
super torcular cecidit; et tale vinum expressit quod
maximum odorem suavitatis dedit. Ipse enim absque
inundatione polluti sanguinis in humano genere
clarus homo effulgens, pede militiae suae os
antiqui serpentis conculcavit: dissolvens a jecore
iniquitatis illius omnia jacula, quae et furore et libidine
plena erant, eum omnino contemptibilem
reddidit. Unde quicunque scientiam in Spiritu sancto
et pennas in fide habet; iste admonitionem meam
non transgrediatur, sed eam in gustu animae suae
amplectendo percipiat.

VISIO QUARTA.

SUMMARIUM.---Querela animae de via erroris per gratiam Dei ad matrem Sion reacuntis. De poenis animae.
De tabernaculo quod ingressa est. Querela animae diabolicis turbinibus auxilio Dei fortiter repugnantis.
De turbinibus quos diabolica persuasio immittit. Qua de causa errores isti excitantur. Qua ratione: ira,
odium, superbia compescitur. Querela animae de tabernaculo suo cum timore egredientis. Quod scientia
Dei nulla obscuritate ullius rei obnubilatur. Quod in pulchritudine justitiae Dei nulla injustitia inveniri
potest. De sculptilibus et quod deserenda sunt. Ezechiel propheta de eodem. De inaequalitate humani feminis
et de diversitate hominum inde procreatorum. Verba Moysi ad eamdem rem. Quare contracti et
distorti nascautur. Quomodo infans in utero matris vivificatur et inde egressus ab anima solidatur et
sustentatur. Quomodo anima secundum vires corporis vires suas ostendit. Quod homo tres semitas in se
habet. De intellectu De voluntate. Similitudo de igne et pane. Quemadmodum in tabernaculo voluntatis,
id est in animo omnes vires animae calefiunt et se invicem conjungunt. De ratione. De sensu. Quod anima est
magistra, caro ancilla. Similitudo de arbore ad animam Quod anima ad peccata inclinata per donum Dei
compuncta peccata deserit. Quod anima diabolicis insidiis tentata superna inspiratione a se jacula diaboli
expellit. Quod anima habitaculum corporis deserens, cum multo tremore sententiam judiciis exspectat.
Verba Dei ad homines quod divinis praeceptis obediant, et malum abjicientes bonum in amore Dei
fideliter perficiant. De fide catholica. Verba Isaiae.

Et deinde vidi maximum serenissimumque splendorem
velut plurimis oculis flammantem, quatuorque
angulos ad quatuor partes mundi versos habentem;
qui secretum superni Creatoris designans, in
maximo mysterio mihi manifestatus est, in quo
etiam alius splendor similis aurorae in se purpurei
fulgoris claritatem tenens apparuit. Et ecce vidi in
terra homines in fictilibus lac portantes et inde caseos
conficientes; cujus quaedam pars spissa fuit
unde fortes casei facti sunt, pars quaedam tenuis;
de qua debiles casei coagulati sunt, et pars quaedam
tabe permista; de qua amari casei processerunt,
et ita vidi quasi mulierem velut integram formam
hominis in utero suo habentem. Et ecce per
secretam dispositionem superni Conditoris eadem
forma motum vitalis motionis dedit, et ignea sphaera
nulla lineamenta humani corporis habens cor illius
formae possedit, et cerebrum ejus tetigit, et se per
omnia membra ipsius transfudit. Ac deinde forma
illa hominis de utero mulieris hoc modo vivificata
egrediente, secundum motus quos sphaera in illa
forma hominis habuit, secundum etiam illos et colorem
suum mutavit. Et vidi quod quamdam hujusmodi
sphaeram in humano corpore manentem multi
turbines invadentes, eam usque ad terram incurvabant,
sed illa resumptis viribus se viriliter erigens
eis viriliter restitit, et cum gemitu sic questa
est:

Ego peregrina ubi sum? In umbra mortis. Et qua
via vado? In viam erroris. Et quam consolationem
habeo? quam peregrini habent. Ego enim debui habere
tabernaculum lapidibus quadris sole et stellis
lucidioribus ornatum, quia occidens sol occidentes
stellae non debebant in eo lucere, sed in eo debuit
esse angelica gloria, quoniam topazius debuit esse
fundamentum ipsius, et omnes gemmae structura
ejus, scalae ejus ex crystallo positae et plateae ipsius
auro stratae. Nam ego debui esse consors angelorum;
quia sum vivens spiraculum quod Deus misit
in aridum limum. Unde deberem Deum scire, et ipsum
sentire. Sed heu! cum tabernaculum meum intellexit
se posse oculis suis in omnes vias videre,
instrumentum suum ad aquilonem posuit. Ah! ah!
ubi capta sum et spoliata oculis et gaudio scientiae,
veste mea tota scissa, et sic de haereditate mea
pulsa; ducta sum in alienum locum, qui omni pulchritudine
et honore caret, ubi pessimo servitio subjecta
sum. Sed et ii qui me coeperunt colaphis percutientes,
cum porcis me manducare fecerunt, et
ita in desertum locum mittentes, amarissimas etiam
herbas melle intinctas mihi ad esum porrexerunt.
Postea quoque super torcular me extendentes,
multis tormentis afflixerunt, deinde vestibus meis
me exeuntes et multas plagas mihi inferentes, invenationem
me dederunt ubi pessimi et venenosi
serpentes ut scorpiones, et aspides, et similes mei
capturam fecerunt et me totam suo veneno consperserunt,
ita quod inde tota enervis et debilitata
facta sum. Unde illi me deridentes dixerunt: Ubi
nunc est honor tuus? Ah! ego tunc tota contremui,
et magno gemitu moeroris mecum in silentio dixi:
O ubi sum? Ah! unde huc veni? Et quem consolatorem
hujus captivitatis quaeram? Quomodo has
catenas dirumpam? O quis oculus vulnera mea videre
poterit? Et quae nares fetorem hunc tetrum sufferre
valebunt? Aut quae manus ea oleo perunget? Ah!
quis dolori meo misericordiam impendet? Coelum
ergo clamorem meum exaudiat: et terra moerore
meo tremiscat, et omne quod vivit ad captivitatem
meam se miserando inclinet, quia amarissimus dolor
me premit; quoniam, sine consolatione et sine
adjutorio peregrina sum. O quis consolabitur me,
quoniam et mater mea dereliquit me, quia a via salutis
erravi? Quis me adjuvabit nisi Deus? Cum autem
recordor tui, o mater Sion, in qua habitare debui,
amarissima servitia quibus subjecta sum inspicio.
Et cum omne genus musicorum quod in te
est ad memoriam duco; vulnera mea attendo. Sed
cum et recordor gaudii et laetitiae gloriae tuae; tunc
venena illa quibus infecta sum detestor. O quo me
vertam? Et quo fugiam? Dolor enim meus innumerabilis
est, quoniam si in malis istis perseveravero,
socia illorum ero cum quibus in terra Babylonia
turpiter conversata sum. Et ubi es, o mater mea
Sion? Hei mihi! quia a te infeliciter recessi, quoniam
si te nescirem, levius dolorem meum perferrem.
Nunc autem pessimos sodales meos fugiam;
quia infelix Babylonia in plumbeam stateram me
posuit, ac maximis trabibus me oppressit, ita ut
vix respirare possim. Sed cum lacrymas meas ad
te, o mater mea, cum gemitibus meis effundo, tantos
strepitus sonantium aquarum infelix Babylonia
emittit, quod vocem meam non attendis. Ergo multa
sollicitudine arctas vias quaeram, in quibus pessimos
sodales meos et infelicem captivitatem meam
effugere queam. Et cum haec dixissem, elapsa sum
angustam semitam ubi me in parvo foramine contra
septentrionem abscondi amarissime flens, quoniam
matrem meam perdideram; ibi etiam omnem
dolorem meum et omnia vulnera mea considerabam,
tantasque effusiones lacrymarum flendo et
flendo ibi emisi; quod omnis dolor et omnis livor
vulnerum meorum lacrymis istis perfusus maduit.
Et ecce suavissimus odor velut lenis aura a matre
mea emissus, nares meas imbuit. O quantos gemitus
et quantas lacrymas tunc effudi, cum parvam
consolationem illam adesse sensi. Et tantos ululatus
cum copiosis fletibus prae gaudio dedi; ut etiam
mons ille in cujus foramine me absconderam inde
commotus fuerit. Et dixi: O mater, o mater Sion:
quidnam tandem fiet de me? Et ubi nunc est nobilis
filia tua? O quandiu quandiu maternae dulcedinis
tuae expers sum, quae in multis deliciis me blande
enutrieras? Et in his lacrymis ita delectabar; quasi
matrem meam viderem. Sed inimici mei clamores
meos audientes, dicebant: Ubi est illa quam hactenus
in consortio nostro secundum voluntatem nostram
tenuimus quae et omnem voluntatem nostram
hactenus perfecit? Ecce nunc coelicolas invocat.
Omnes ergo artes nostras excitemus, eam
tanto studio et tanta sollicitudine custodientes, ne
usquam a nobis effugere possit, quia eam nobis
prius omnino subjecimus. Si hoc fecerimus, iterum
nos sequetur. Sed ego foramen in quo me absconderam
latenter egressa, in quamdam altitudinem
ire cupiebam ubi me inimici mei invenire non valerent.
At ipsi quoddam mare tanti fervoris mihi
opposuerunt, ut illud nullo modo transvadare potuerim.
Sed et ibi quidam pons tantae parvitatis et
angustiae erat; ut nec per illum transire valuerim.
In fine quoque maris illius quaedam altitudo montium
tantorum acuminum apparuit quod nec ibi
iter haberi posse sensi. Et dixi: O quid ego misera
nunc faciam? Suavitatem matris meae nunc parumper
senseram, unde putabam quod me vellet ad se
reducere; sed ah! num iterum relinquet me? ah!
quo me vertam? Nam si modo in priorem captivitatem
venero, inimicis meis magis nunc quam prius
ero ludibrio, quia ad matrem meam fideliter ejulavi
et quoniam suavitatem dulcedinis ejus parumper
sensi, cum iterum modo ab ea derelicta sim. Sed
ego per suavitatem illam quam prius per matrem
meam venientem senseram adhuc tantae fortitudinis
fui quod me ad orientem verti et quod iterum
angustissimas semitas tentare coepi. Illae autem semitae
spinis et tribulis et aliis hujusmodi impedimentis
ita septae erant, quod vix ulla vestigia in
eis figere valebam; sed tamen cum maximo labore
et sudore eas tandem vix pertransiens: ex illo labore
tantam fatigationem incurri, quod vix respirare
valui. Sic tandem cum maxima fatigatione ad
cacumen montis in quo me prius absconderam
evadens; ad vallem ejus me inclinavi, ubi descendere
volenti, aspides, scorpiones, dracones et alii
hujusmodi serpentes simul occursantes, in me sibilos
suos emiserunt. Unde ego exterrita, maximos
ululatus emisi, dicens: O mater, ubi es? Levius
enim dolerem, si suavitatem visitationis tuae prius
non sensissem, quia nunc iterum in captivitatem
illam incidam in qua dudum jacueram. Ubi ergo
nunc est auxilium tuum? Tunc vocem matris meae
audivi mihi dicentem.

O filia, curre, pennae enim ad volandum tibi datae
sunt a fortissimo datore; cui nullus valet resistere.
Ergo velociter transvola omnes has contrarietates.
Et ego multa consolatione confortata,
pennas illas suscepi et omnia venenosa ac mortifera
illa velociter transilii. Et veni ad quoddam tabernaculum,
quod interius totum erat ex fortissima
calybe fabricatum. Et subiens illud, opera claritatis
feci, cum prius opera tenebrarum fecissem. In
illo autem tabernaculo ad septentrionem columnam
impoliti ferri posui; in qua flabella diversarum
pennarum se hac et illac moventium suspendi, et
manna inveniens, illud comedi. Ad orientem vero
propugnaculum ex quadris lapidibus construxi: et
in eo ignem accendens ibi myrrhatum vinum cum
musto bibi. Sed ad meridiem turrim ex quadris lapidibus
struxi; in qua clypeos rubri coloris suspendi,
et in cujus fenestras tubas ex ebore factas
collocavi. In medio autem illius turris mel effudi,
ex quo pretiosum unguentum cum aliis aromatibus
confeci, ita ut ex eo maximus odor per totum ambitum
funderetur tabernaculi. Ad occidentem vero
nullum opus posui; quia pars illa ad saeculum versa
erat. Sed interim dum in hoc labore occupata
versarer; inimici mei pharetras suas arripientes,
sagittis suis tabernaculum meum aggressi sunt;
sed ego prae studio operis quod faciebam; tandiu
insaniam eorum nom attendi usque dum fores
tabernaculi sagittis complerentur: nulla tamen sagittarum
nec januam laesit, nec calybem tabernaculi
penetrare valuit, unde nec ego ab eis laedi potui.
Quod illi percipientes, maximam inundationem
aquarum emiserunt, ut me et tabernaculum meum
dejicerent: attamen in hac malitia sua nihil profecerunt.
Quapropter eos audacter derisi, dicens:
Faber qui hoc tabernaculum struxit, vobis sapientior
et fortior fuit. Unde sagittas vestras colligentes
eas deponite, quoniam nullam amodo victoriam
voluntatis vestrae in me valebunt proficere.
Ecce quae vulnera ostendunt? Ego multo dolore et
labore plurima bella adversum vos egi, cum me
morti tradere velletis; sed tamen non potuistis,
quia fortissimis armis munita. acutos gladios contra
vos vibravi, per quos me a vobis strenue defendi.
Recedite ergo, recedite, quoniam me ulterius habere
non poteritis.

Sed ego fragilis et indocta vidi etiam quae in
aliam sphaeram plurimi turbines irruentes eam dejicere
voluerunt sed non valuerunt, quoniam illa
fortiter repugnans, locum eis insaniendi non dedit,
attamen sic cum querela dixit: Quamvis paupercula
sim, magnum tamen officium nacta sum. Oh
quid sum ego? Et quae est querimonia clamoris
mei? Spiraculum enim vivens in homine sum posita,
in tabernaculum medullarum, venarum, ossium
et carnis, ita quod eidem tabernaculo vegetationem
tribuo, et illud ubique in motibus suis circumfero.
Sed heu! sensibilitas illius profert spurcitiam,
lasciviam et petulantiam morum ac omnia
genera vitiorum. Ah! o quam magno gemitu hoc
conqueror. Nam cum prosperitatem vitae in operibus
tabernaculi mei habeo: occurrit mihi diabolica
persuasio in omnibus me irretiens, ac in flatum
elationis ita me erigens quod saepenumero
dico. Ego secundum appetitum virium terrae meae
operari volo; in tabernaculo enim meo omnia opera
intelligo; sed concupiscentia ejus ita impedior quo
opera mea non discerno antequam dira in me vulnera
sentio. O quantum planctum tunc emitto? Et
dico: O Deus, nonne creasti me? Ecce vilis terra
opprimit me. Et sic fugam in eo? Quomodo? Cum
tabernaculum meum carnalem concupiscentiam
habet; tunc quia voluptatem in opere habeo, cum
ipsa opus illud perficio. Sed ratio quae in me cum
scientia viget, ostendit mihi quoniam a Deo creata
sum, in qua ratione etiam sentio; quia Adam cum
divinum praeceptum transgressus esset, timens abscondit
se. Sic et ego timens, a facie Dei me abscondo:
cum opera mea in tabernaculo meo contraria
Deo sentio. Cum autem plumbeam stateram
peccati super pondero: omnia opera illa quae in
carnalibus concupiscentiis ardent contemno. Heu
me errabundam! quomodo in his periculis subsistere
valebo? Et cum diabolica persuasio me invadit
sic dicens: Estne hoc bonum quod nescis,
nec quod vides, nec quod facere potes: quid tunc
erit? Et cum iterum dicit: Quod nosti, et quod
intelligis, et quod facere vales, cur hoc deseris?
quid tunc faciam? At plena dolore respondebo. Ah
me miseram! quia per Adam noxia venena mihi
afflata sunt, cum ipse divinum praeceptum transgressus
et in terram ejectus carnalia tabernacula
coadunavit. Nam in gustu quem ipse in pomo per
inobedientiam gustavit, noxia dulcedo sanguini et
carni se ingerit, et ita pollutionem vitiorum producit.
Unde peccatum carnis in me sentio; purissimum
autem Deum, quia per culpam inebriata sum,
negligo. Sed hoc quod gustus tabernaculi mei in se
habet, sequi non debeo. Nam ex hoc quod Adam in
prima apparitione purus et simplex a Deo creatus
erat, timeo Deum, sciens quoniam per ipsum pura
et simplex creata sum. Sed modo per malam consuetudinem
vitiorum, in inquietudinem vertor. O in
his omnibus peregrina et errabunda sum! Quapropter
turbines diversorum sonituum multa mendacia
proferunt, quae in me surgunt sic dicentia:
Quae es? Et quid ais? Et qualia sunt certamina
quae exerces? Infelix enim es. Nam ignoras utrum
bonum an malum opus tuum sit. Quo tandem ibis,
et quis te conservabit? Et qui sunt errores illi qui
te ad insaniam ducunt? An perficies quod te delectat,
an fugies quod te angustiat? Oh! quid facies,
quia istud scis, et illud ignoras? Quod enim te delectat
hoc tibi licitum non est, et quod te angustat,
ad hoc praecepto Dei compelleris. Et unde scis si
haec ita sint? Melius tibi esset, si non fuisses. Et
postquam isti turbines ita in me surrexerunt; incipio
alteram viam ambulare, quae carni meae gravis
est, quia incipio justitiam facere. Sed iterum intra
me dubito, utrum hoc ex dono Spiritus sancti sit
an non, et dico: Hoc inutile est. Et deinde super
nubes volare volo. Quo modo? super intellectum
meum volo ascendere, et ea incipere quae perficere
non possum. Sed cum haec facere tento, maximam
tristitiam in me excito, ita quod nec in altitudine sanctitatis,
nec in planitie bonae voluntatis ullum opus
perficio, sed inquietudinem dubietatis, desperationis
moeroris et oppressionis omnium rerum in me sentio.
Et cum diabolica persuasio me sic inquietat. O
quanta calamitas me tunc obruit! quia omnia mala
quae sunt aut esse possunt in vituperatione, in maledictione,
in mortificatione corporis et animae, in
turpibus verbis contra munditiam, salutem et altitudinem
quae in Deo sunt: haec omnia mihi infelici
occurrunt. Unde etiam haec iniquitas mihi insurgit,
scilicet quod omnis felicitas et omne bonum quod tam
in homine quam in Deo est mihi molestum et grave
erit magis mortem quam vitam mihi proponens. Ah!
quam infelix certamen sic de labore in laborem, de
dolore in dolorem, de schismate in schisma se mihi
ingerit, omnem felicitatem mihi auferens?

Sed unde excitatur malum istorum errorum? ex
hoc videlicet. Antiquus enim serpens in se habet
astutiam et deceptricem versutiam, atque mortiferum
iniquitatis venenum. Nam in astutia sua ingerit
mihi contumaciam peccatorum, a timore Domini
intellectum meum auferens: ita quod peccare
non timeo, sic dicens: Quis est Deus? Nescio quis
Deus sit. In deceptrice autem versutia sua obturationem
mihi inducit, ita quod in malo obturor. Sed
in mortifero iniquitatis veneno spirituale gaudium
mihi aufert, ita quod nec in Deo laetari valeo, sic
dubietatem desperationis mihi inducens, scilicet
quae dubito utrum salvari possim an non? O quae
sunt ista tabernacula, quae tanta pericula sustinent
in diabolica deceptione? Sed cum per donum Dei
recordor quae a Deo creata sunt; tunc inter has
oppressiones, his diabolicis persuasionibus hoc
modo respondeo. Ego fragile terrae non caedam, sed
fortissima bella exercebo. Quomodo? Cum tabernaculum
meum opera injustitiae exercere vult: medullam,
sanguinem et carnem in sapientia patientiae
conterendo me defendam, quemadmodum fortis leo
se defendit, et ut serpens in antro suo ictum mortis
fugiens se abscondit. Nam nec sagittas diaboli debeo
suscipere, nec voluntatem carnis exercere.
Quomodo?

Cum enim ira circa tabernaculum meum intendere
voluerit; in bonitatem Dei respicio quem ira
nunquam tetigit, et ita aere qui sua lenitate ariditatem
terrae rigat suavior evado spirituale gaudium
habens, cum virtutes in me vigorem suum ostendere
incipiunt. Et sic bonitatem Dei sentio. Cum autem
odium me denigrare tentaverit: in misericordiam
et in martyrium Filii Dei aspicio, et ita carnem
meam constringo suavem odorem rosarum quae de
spinis oriuntur fideli recordatione suscipiens, et ita
Redemptorem meum agnosco. Sed cum superbia
turrim vanitatis suae sine fundamento petrae in me
contenderit ponere, et hanc altitudinem in me erigere
quae nullum sibi similem vult habere, sed semper
altior caeteris videri. O quis mihi tunc succurret,
quoniam antiquus serpens qui super omnes esse
volens in mortem cecidit me dejicere conatur? Tunc
cum moerore dico. Ubi est rex meus et Deus meus?
Quid possum boni absque Deo? Nihil. Et sic ad
Deum qui mihi vitam dedit respicio, et ad beatissimam
virginem illam quae superbiam antiquae speluncae
contrivit curro; sic fortissimus lapis aedificii
Dei effecta, rapacissimus lupus qui hamo divinitatis
strangulatus est, me amodo superare non
poterit. Et ita suavissimum bonum, id est humilitatem
in altitudine Dei et recordatione inter omnes
humilitatem beatissimae Virginis cognosco, suavitatem
indeficientis balsami sentiens, et ita in dulcedine
Dei gaudens velut sim in odore omnium pigmentorum;
caetera etiam vitia fortissimo humilitatis
dejicio.

Et deinde ego paupercula vidi quod alia quaedam
sphaera ex lineamentis formae suae se contrahens:
nodos ejus resolvit, et se ab eis cum gemitu extraxit,
sedemque suam moerens dirupit. Et dixit:
De tabernaculo meo exibo. Sed ego misera plenaque
moeroris quo vadam? Per horrendas et permetuendas
semitas ad judicium ubi judicabor. Opera
enim quae in tabernaculo meo operata sum ostendam:
et ibi remunerationem secundum merita mea
recipiam. O quantus timor? o quanta angustia illic
mihi erit? Cumque se hoc modo resolveret: quidam
spiritus et lucidi et umbrosi venerunt qui socii
conversationis ejus secundum quam in sede sua
se moverat fuerunt, resolutionem ejus exspectantes,
ut, postquam se solvisset, eam secum abducerent.
Et audivi viventem vocem illis dicentem:
secundum opera sua, de loco ad locum ducatur;
et iterum audivi de coelo vocem mihi dicentem:
Beata et ineffabilis trinitas se mundo manifestavit,
cum Pater Unigenitum suum de Spiritu sancto
conceptum et de Virgine natum misit in mundum
quatenus homines multa diversitate nati, multisque
peccatis obligati per eum ad viam veritatis reducerentur,
ita ut ipsi a nexibus corporeae molis absoluti
bona et sancta opera secum portantes: gaudia
supernae haereditatis adipiscerentur.

Quod ut profundius, o homo, capias et apertius
dijudices: vides maximum serenissimumque splendorem
velut plurimis oculis flammantem, quatuorque
angulos ad quatuor partes mundi versos habentem,
qui magnam in mysteriis puramque in
manifestationibus scientiam Dei significat, maxima
profunditate perspicuitatis radiante et acutissimas
acies quadrifidae stabilitatis ad quatuor plagas orbis
extendentem ubi ipsa tam illos qui abjiciuntur
quam illos qui colliguntur venientes acutissime
praevidet; mysterium supernae majestatis ostendens:
quod in typo summae altitudinis et profunditatis
tibi ut cernis demonstratur. In quo etiam
alius splendor similis aurorae in se purpurei fulgoris
claritatem tenens apparet; quia scientia Dei
etiam hoc ostendit, quod unigenitus Patris de virgine
carnem sumens, sanguinem suum in candore
fidei pro salute hominum fundere dignatus est, in
qua scientia Dei, boni et mali ostenduntur, quoniam
ipsa nulla obscuritate ullius rei obnubilatur.
Sed tu, o homo, dicis: Quid faciet homo, cum Deus
praenovit omnia quae ipse facturus est? Ad quae ego:

O stulte, in nequitia cordis tui, illum imitaris qui
viam veritatis primum recusans mendacium veritati
opposuit, cum se summae bonitati similem facere
voluit. Quis poterit initium et finem omnium quidquid
latere qui est, fuit et permanebit? Sed tu quis
es? Favilla cineris es. Et quid nosti cum non esses?
Sed tu lamentabile initium et miserabilem finem habens,
contradicis quod nec scis, nec scire debes: videlicet
incomprehensibilem pulchritudinem justitiae Dei
in qua nulla suspicio injustitiae invenitur, nec inventa
est unquam, nec invenietur. O stulte, ubi putas esse
patrem iniquitatis quem imitaris? Quid hoc? Cum
superbia te inflat super sidera, et super alias creaturas,
et super angelos vis elevari qui praecepta Dei
per omnia et super omnia adimplent. Sed tu cades
sicut et ille cecidit; qui mendacium veritati opposuit.
Mendacium enim ipse dilexit, et ideo morte
involutus in abyssum corruit. Ergo, o homo, attende.
Cum nec inspicis charitatem illam qua te
Deus liberavit, nec attendis quanta bona tibi Deus
semper impendit, nec tu consideras quomodo ipse
te a morte revocat: frequenter in peccata corruis
ubi magis mortem quam vitam diligis, si tunc tandem
ad mentem tuam revocas scripturas et doctrinas
illas quas tibi antiqui et fideles patres tui
proposuerunt, scilicet quod malum debes devitare et
bonum operari; si tunc ex intimo cordis dixeris,
graviter peccavi; quare oportet me cum digna poenitentia
ad patrem meum qui me creavit redire,
tunc pater tuus benigne suscipit te et in sinum
suum te reponens dulcibus ulnis amplectitur te.
Nunc autem beatitudinem illam quae tibi a Deo
proposita est scire contemnis, ac justitiam Dei audire
vel operari recusas. Nunquid si fieri posset
magis judicium Dei injustum quam justum vocares?
Quapropter si sanguine Filii Dei redemptus non
esses, in perditione perditus jaceres. Sed judicium
Dei verum et justum est. Unde, o homo, quam utilitatem
inde consequeris: quod te in judicio meo
decerpis? In choro angelorum et in electa vinea
mea est laus laudantium et dicentium: Gloria tibi,
Domine, qui justus es et verax, nec judicio meo
per eos contradicitur; quoniam justi sunt. Sed
quid diabolo profuit quod se mihi opposuit? Qui cum
vidit se multam claritatem habere; super omnes se
voluit exaltare, ita quod ei innumerabilis turba superborum
spirituum consensit, quos omnes divina
virtus in zelo justitiae suae simul cum illo dejecit;
sic etiam omnes dejiciuntur qui in perseverantia
mali justitiam Dei postponere conantur; quoniam
ipsi summum bonum in perversitatem nequitiae pervertere
laborant. Unde nequaquam Deus quod injustum
est constituit; sed omne quod rectum est in
aequitate bonitatis suae ordinavit.

Sed et illi homines qui in infidelitate sua Deum
abjecerunt, sculptilia sibi facientes in quibus diabolus
ingressus illos illusit, in insania hujusmodi
vanitatis surrexerunt postquam genus hominum pertransiit
quibus Adam et Eva dixerant quomodo a
Deo facti essent et quomodo de paradiso expulsi
fuissent. Quos alii in eadem perversitate insequentes,
creaturam Dei magis quam ipsum creatorem
suum coluerunt, et ea quae non vivunt vitam suam
disponere putaverunt. Unde et ii qui adhuc in ipsa
infidelitate sordent, stultitiam suam deserant et ad
cum qui diaboli laqueos contrivit fideliter convertantur
vetustatem ignorantiae deponentes, et novitatem
vitae amplectentes, ut servus meus Ezechiel
hortatur, dicens: Projicite a vobis omnes praevaricationes
vestras in quibus praevaricati estis, et facite
vobis cor novum et spiritum novum (Ezech.
XVIII). Quod dicitur: O vos qui in rectitudine perseverare
vultis in sole justitiae cujus itinera beatae
oves currunt, projicite a conscientia cordis vestri
sciscitationem illorum occultorum quae in necessaria
et salutari doctrina vobis inutilia sunt, in
quibus vanam celsitudinem volare voluistis; cum
in praecipitem lacum demersi estis in quo nullus
ordo habitat, sed illa horribilis confusio quae Deum
ignorat. Et cum hoc feceritis, viam veritatis pergite
pro salute vestra, ubi rutilantis coeli novitatem in
corde vestro invenietis et ut vivificae spirationis in
vestro spiritu possidebitis.

Vides etiam in terra homines in fictilibus lac portantes
et inde caseos conficientes: hi sunt in mundo
homines, tam viri quam mulieres, in corporibus suis
humanum semen habentes, de quo genus diversorum
populorum procreatur, cujus quaedam pars
spissa est unde formantes casei fiunt; quia semen
illud in fortitudine sua utiliter et bene coctum et
temperatum strenuos homines producit, quibus etiam
magna claritas tam spiritualium quam carnalium
donorum in magnis patribus et in altis personis tribuitur:
ita quod in assecutione prudentiae, discretionis
et utilitatis vitae in operibus suis et coram
Deo et coram hominibus perspicue florent, quoniam
diabolus in eis locum suum non invenit, et pars
quaedam tenuis de qua debiles casei coagulantur:
quoniam hoc semen in teneritudine sua imperfecte
coctum et temperatum, teneros homines educit qui
ut plurimum stulti tepidi et inutiles, tam apud Deum
quam apud saeculum, in operibus suis inveniuntur, et
qui Deum strenue non quaerunt. Sed et pars quaedam
tabe permista est, de qua amari casei efficiuntur;
quia semen illud in debilitate permistionis
nequiter eductum et inutiliter commistum informes
homines efficit qui saepe amaritudinem, difficultatem
et oppressionem cordis habent, unde mentem suam
ad superiora levare non valent. Multi tamen ex his
utiles fiunt; attamen multas tempestates, et inquietudines,
et in cordibus, et in moribus suis patiuntur,
sed victores evadunt; quoniam, si inquietudini suae
acquiescerent, tepidos et inutiles se redderent.
Unde Deus illos coercens adjuvat, et ad viam salutis
ducit quemadmodum scriptum est: Ego occidam,
et ego vivere faciam; percutiam et ego sanabo,
et non est qui de manu mea possit eruere (Dan. XXXII).
Quod dicitur: Ego qui sum, nec initium nec finem
habens, flagitiosos homines in actibus suis interimo;
qui per spurcitias diaboli in vitiis macerantur, et
qui in partibus infelicis seminarii per diabolicas
speluncas decipiuntur. O quam versuta est viperea
maxilla quae eos ita inflat, ut mors in ipsos subintret;
unde ab eis prosperitatem hujus saeculi tollo, ubi
ita per plurimas aerumnas occiduntur quas superare
non possunt, sed quae eis justo judicio semper
adsunt. Sed ego qui nulla malitia dejicior, istos
etiam in alia parte vivere miserabiliter saepe facio:
ubi in ipsis vivens spiraculum eorum sursum de
terrenis traho ne in ipsis pereat, illos etiam percussionibus
per multam infirmitatem laboris vitae suae
interdum affligo; qui per superbiam mentem suam
sibi nocivam altitudinem ascendere cupiunt, putando
quod a nullo dejici valeant, eos etiam qui ubique
praesens sum ita interdum sursum ad veram sanitatem
erigens, ne in fallacibus periculis per fallaces
vanitates consumantur. Sed in his omnibus non est
homo nec alia creatura quae hujusmodi opera mea
suo astu aut proterva potestate possit avertere;
quia nullus est qui voluntati et justitiae meae valeat
resistere.

Saepe quoque ut vides in oblivione mea et in irrisione
diaboli commistio maris et feminae perpetratur
ibi et contractio nascentium hominum invenitur: ut
quoniam parentes illorum praecepta mea transgressi
sunt, in ipsis filiis suis cruciati ad me in poenitentia
revertantur, saepe etiam hanc mirabilem creationem
pro gloria mea et sanctorum meorum in hominibus
fieri permitto, ut, dum illi qui hoc modo
distorti sunt per subventionem electorum meorum
sanitati restituuntur, nomen meum ex hoc tanto
ardentius ab hominibus glorificetur. Qui autem hac
lege se constringunt, ita quod virginitatis decus appetunt;
velut aurora ad coelestia secreta ascendunt,
quia propter amorem Filii mei delectationes corporis
sui a se abscindunt. Sed quod vides quasi mulierem
velut integram formam hominis in utero suo
habentem: hoc est quia postquam femina humanum
semen concepit, infans in integritate membrorum
suorum in abdito cubiculo ventris ipsius formatur.
Et ecce per secretam dispositionem superni
Conditoris, eadem forma motum vividae motionis
dat; quoniam tu in secreta et occulta jussione et
voluntate Dei infans in materno utero congruo et
recte divinitus disposito tempore spiritum acceperit,
motu corporis sui se vivere ostendit, velut terra
se aperit et flores fructus sui profert, cum ros super
eam ceciderit. Ita quod velut ignea sphaera nulla
lineamenta humani corporis habens, cor formae
illius possidet, quia anima in igne profundae scientiae
ardens, diversas res in circuitu suae comprehensionis
discernit; nec formam humanorum membrorum
habens: quoniam ipsa nec corporea, nec
caduca quemadmodum corpus hominis est, cor hominis
confortat: quod quasi fundamentum corporis
existens totum corpus regit et velut firmamentum
coeli inferiora continet et superiora tegit,
et etiam cerebrum hominis tangit, quia in viribus
non solum terrena, sed etiam coelestia sapit, cum
Deum sapienter cognoscit, ac se per omnia membra
hominis transfundit, quoniam vigorem medullarum
ac venarum et omnium membrorum toto
corpori tribuit, veluti arbor ex sua radice succum
et viriditatem omnibus ramis impartit. Sed deinde
forma illa hominis de utero mulieris hoc modo vivificata
egrediens secundum motus quos ipsa sphaera
in eadam forma hominis habet, secundum illos etiam
et colorem suum mutat; quia postquam homo in
materno utero vitalem spiritum acceperit et ita
natus fuerit, et motus operationis suae dederit secundum
opera illa quae anima cum corpore operatur,
secundum haec etiam et merita ipsius
existunt quoniam de bonis claritatem et de malis
tenebrositatem sibi induit.

Ipsa quoque secundum vires corporis, vires suas
ostendit, ita quod in infantia hominis simplicitatem
profert, et in juventute fortitudinem; at in plena
aetate cum omnes venae hominis plenae sunt, fortissimas
vires suas in sapientia declarat, sicut etiam
arbor in primo germine tenera existens ac deinde
fructum in se ostendens, tandem cum plenitudine
utilitatis educit; sed et postea in senectute hominis
cum medulla et venae ipsius jam ad debilitatem se
incurvare coeperint, anima leviores vires velut in
taedio scientiae hominis ostendit: quemadmodum et
succus arboris cum jam hiemale tempus instat, se
in ramis et foliis suis contrahit, et ut eadem arbor
in senectute sua jam incurvari incipit. Homo autem
tres semitas in se habet. Quid hoc? Animam, corpus
et sensus; in his vita hominis exercetur. Quomodo?
Anima corpus vivificat et sensus spirat; corpus autem
animam sibi attrahit et sensus aperit: sensus
vero animam tangunt et corpus alliciunt. Anima
enim corpori vitam praebet, velut ignis lumen tenebris
infundit: duas principales vires scilicet intellectum
et voluntatem velut duo brachia habens, non
quod anima brachia ad se movendum habeat, sed
quod in his viribus se manifestat, velut sol per
splendorem suum se declarat. Unde, o homo, quem
non gravat sarcina medullarum, in scientia Scripturarum
attende. Intellectus ita fixus est animae, velut
brachium corpori. Nam ut brachium cui manum
cum digitis adjuncta est a corpore extenditur, ita
etiam intellectus cum operatione caeterarum virium
animae cum quibus quaeque opera hominis intelligit,
ex anima certissime prodiens; ipse enim prae aliis
viribus animae quidquid in operibus hominum est
sive bonum, sive malum sit intelligit; ita quod per
eum velut per magistrum omnia intelliguntur, quoniam
ipsa anima hoc modo omnia discutit, sicut
et triticum ab omni contrarietate expurgatur; perquirens
utrum utilia an inutilia, utrum amabilia
an odibilia sunt, vel utrum ad vitam an ad mortem
pertineant. Unde sicut esca sine sale insulsa est,
sic etiam caeterae vires animae sine intellectu insipidae
et non discernentes sunt. Sed et ipse in anima
ut scapula in corpore, medulla in cerebro caeterarum
virium animae existens et velut humerus corporis
fortis, divinitatem etiam et humanitatem in
Deo intelligens quaedam inflexio brachii est, ita
quoque rectam fidem in opere suo habens: quod
etiam inflexio manus est, cum qua tunc diversa
opera in discretione quasi cum digitis discernit;
ipse autem non operatur ut caeterae vires animae.
Quid hoc?

Voluntas enim opus calefacit et animus illud suscipit
et ratio producit, intellectus autem opus intelligit
bonum et malum ostendens, velut angeli intellectum
habent bonum diligentes et malum odientes.
Et ut corpus habet cor, ita et anima intellectum,
qui etiam in illa parte animae vim suam exercet,
sicut et voluntas in altera. Quomodo? Voluntas
enim magnam vim animae habet. Quomodo?
Anima stat in angulo domus, id est in firmamento
cordis velut aliquis homo in aliquo angulo domus
suae ut totam domum perspiciens, omnia instrumenta
domus regat, dextrum brachium levans signando
et ostendendo quaeque utilia domus suae et
se ad orientem vertens. Sic et anima facit per plateas
totius corporis, ad ortum solis respiciens; ipsa
enim voluntatem quasi dextrum brachium ponit in
firmamentum venarum et medullarum ac in commotionem
totius corporis, quoniam voluntas quodcunque
opus sive bonum sive malum sit operatur.
Nam voluntas est velut ignis unumquodque opus
quasi in fornace coquens. Panis enim ad hoc coquitur
ut homines exinde pasti confortentur, quatenus
vivere possint. Sic et voluntas totius operis
fortitudo est, quia ipsa in deceptione molit et in
robore fermentum imponit, ac in duritia tundit; et
ita opus suum velut panem in consideratione parans,
illud pleno opere ardoris sui in perfectione
coquit, atque hoc modo majorem cibum hominibus
in opere quam in pane facit; nam esca hominis interdum
in eo cessat: opus autem voluntatis in eo
usque ad separationem animae ipsius a corpore perdurat,
et in qua magna diversitate opus sit, scilicet
ab infantia, a juventute, a plena aetate, a decrepita
incurvatione; in voluntate tamen incedit
et in ea perfectionem suam demonstrat. Sed voluntas
habet in praecordio hominis quoddam tabernaculum
videlicet animum, quem et intellectus et
ipsa voluntas ac quaeque vis animae sua fortitudine
afflant, et hae omnes in eodem tabernaculo calefiunt
et se invicem conjungunt. Quomodo? Si ira
surrexerit, fel inflatur et ita fumum in tabernaculum
emittens iram perficit. Quod si turpis delectatio
se erexerit, incendium libidinis in materia sua
suscitatur, et petulantia illa quae ad peccatum pertinet
attollitur, ac in eodem tabernaculo coadunatur.
Sed aliud amabile gaudium est, quod in isto
tabernaculo de Spiritu sancto incenditur; cui anima
congaudens illud fideliter suscipit, et opus bonum
in coelestibus desideriis perficit. Est etiam
quaedam tristitia, de qua in eodem tabernaculo ex
humoribus illis qui circa fel sunt, torpor nascitur:
indignationem, obdurationem et contumaciam in
hominibus pariens, animamque deprimens, nisi
gratia Dei succurrente citius eripiatur. Sed et cum
illi tabernaculo contrariae causae occurrerint: frequenter
in odio et reliquis mortiferis rebus commovetur
quae animam occidunt, et magnas ruinas
in perditione parant. Cum autem voluntas voluerit,
instrumenta tabernaculi sui movet, et ea in fervente
calore sive bona sive mala sint deponit. Quod
si voluntati illa instrumenta placuerint, ibi escam
suam coquit et eam homini ad gustandum proponit.
Unde et in ipso tabernaculo plurima turba boni
et mali exsurgit: quemadmodum cum aliquis
exercitus in aliquo loco coadunatur. Sed cum princeps
exercitus supervenerit, si exercitus ille ipsi
placuerit, eum suscipit: si vero ipsi displicuerit,
illum abire jubet, sic et voluntas facit. Quomodo?
Si bonum vel si malum in praecordio cordis surrexerit,
voluntas illud aut perficit aut negligit. Sed
et in intellectu et in voluntate ratio velut sonitus
animae ostenditur; quae quodque opus sive Dei sive
hominis sit perficit. Sonitus enim verbum in altum
tollit; sicut ventus qui aquilam sublevat ut volare
possit, ita et anima sonitum rationis et in auditu
et in intellectu hominum emittit; quatenus vires
ipsius intelligantur et ut quodque opus ad perfectum
ducatur. Corpus autem omnium virium animae
tabernaculum et sublevamen est, quoniam anima
in corpore manens, cum corpore operatur, et
corpus cum illa sive bonum sive malum sit.

Sensus vero est cui opus interiorum virium animae
adhaeret; ita quod ipsae in fructibus cujusque
operis per eum intelliguntur, et ille eis subjectus
est; quia eum ad opus perducunt, non autem ipse
eis opus imponit, quoniam umbra earum est, faciens
secundum quod ipsis placuerit. Sed et exterior
homo, inprimis cum sensu in ventre matris
antequam nascatur, evigilat; caeteris viribus animae
adhuc in abscondito manentibus. Quid hoc?
Aurora lucem diei denuntiat; sic et sensus hominis
omnes vires animae cum ratione declarat. Et
ut lex et prophetae in duobus praeceptis Dei pendent,
ita et sensus hominis in anima et in viribus
ejus vigent. Quid hoc? Lex ad salutem hominis
posita est, et prophetae occulta Dei manifestant:
sic et sensus hominis quaeque nociva ab homine depellit
et interiora animae denudat. Nam anima sensum
spirat. Quomodo? Ipsa hominem vivente facie
vivificat, et visu, auditu, gustu, odoratu et tactu
dotat. Ita quod homo sensu tactus, pervigil in omnibus
rebus sit; sensus enim signum omnium virium
animae est, sicut et corpus vas animae est.
Quomodo? Sensus omnes vires animae claudit. Quid
hoc? Homo in facie cognoscitur, oculis videt, auribus
audit, os ad loquendum aperit, manibus palpat,
pedibus ambulat, et ideo sensus in homine est
velut lapides pretiosi, et ut pretiosus thesaurus in
vase signatus. Sed ut vas videtur, et thesaurus in
eo scitur; ita etiam in sensu caeterae vires animae
intelliguntur. Anima autem est magistra, caro vero
ancilla. Quomodo? Anima totum corpus in vivificatione
regit, corpus autem regimen vivificationis
illius suscipit, quoniam si anima corpus non vivificaret,
corpus in solutione difflueret. Sed cum homo
malum opus sciente anima operatur, hoc tam amarum
animae est velut venenum corpori cum illud
corpus scienter accipit. De bono autem opere anima
gaudet, sicut et corpus suavi cibo delectatur. Et
anima corpus ita illabitur, velut succus arborem.
Quid hoc? Per succum arbor viret et flores producit
ac deinde fructum facit, sic et per animam corpus.
Et quomodo tunc fructus arboris ad maturitatem
perducitur? Temperie aeris. Quomodo? Sol eum
calefacit, pluvia eum irrigat, et ita in temperie
aeris perficitur. Quid hoc? Misericordia gratiae Dei
velut sol hominem illustrat, spiratio Spiritus sancti
velut pluvia ipsum irrigat, et sic eum discretio velut
bona temperies aeris ad perfectionem bonorum
fructuum ducit.

Sed et anima in corpore est velut succus in arbore
et vires ipsius quasi arboris forma. Quomodo? Intellectus
in anima est velut viriditas ramorum et
foliorum in arbore, voluntas autem quasi flores in
ea, animus vero velut primus erumpens fructus ipsius,
ratio autem quasi fructus in maturitate perfectus,
sensus vero quasi extensio latitudinis ipsius.
Et secundum hunc modum corpus hominis, ab
anima solidatur et sustentatur. Unde, o homo, intellige
quid in anima tua sis; qui bonum intellectum
tuum deponis, et te pecoribus comparari vis. Quod
autem tu, o homo haec videns, considera etiam quia
quamdam hujusmodi sphaeram in humano corpore
manentem multi turbines invadentes eam usque ad
terram incurvant: hoc est quod animam hominis
quandiu homo in anima et in corpore vivit multae
invisibiles tentationes perturbant, quae ipsam per
delectationem carnis crebro ad peccata terrenarum
concupiscentiarum inclinant, sed illa resumptis
viribus se viriliter erigens, eis fortiter resistit;
quia fidelis et sollicitus homo cum peccaverit, saepe
per donum Dei compunctus peccata deserit et spem
suam in Deum ponens diabolica figmenta abjicit,
Creatorem suum fideliter quaerens, velut etiam fidelis
anima miserias suas conquerens superius veraciter
ostendit. Sed quod vides quia in aliam sphaeram
plurimi turbines irruentes eam dejicere volunt,
sed tamen non valent, id est quia animam istam
plurimae diabolicae insidiae invadentes ad peccata
multorum scelerum protrahere conantur, sed tamen
ei suis illusionibus praevalere non possunt quoniam
illa fortiter repugnans locum eis insaniendi non dat,
quoniam superna inspiratione se muniens, a se
jacula fallacium deceptionum expellit, et ad Salvatorem
suum recurrit, quemadmodum etiam superius
in verbis querelae suae declarat, ut praemonstratum
est. Quae vero ut vides alia quaedam sphaera ex
lineamentis formae suae se contrahens nodos ejus
resolvit: hoc est quod anima illa membra corporalis
habitaculi sui deserens, juncturam eorum reliquit
cum tempus resolutionis habitaculi sui institerit,
et se ab eis cum gemitu extrahit, sedemque
suam moerens dirumpit, quoniam a corpore suo
cum angustia se tollens, locum habitationis suae
multo tremore cadere permittit, imminens judicium
superni judicis metuens, quia tunc merita
operum suorum justo judicio Dei sentiet, velut
etiam in querela sua superius manifestat. Quapropter
cum se hoc modo resolvit quidam spiritus; et
lucidi et umbrosi veniunt qui socii conversationis
ipsius secundum quod in sede sua se movet sunt;
quia in resolutione illa cum anima hominis habitaculum
suum deserit angelici spiritus et boni et mali
secundum justam et veram Dei ordinationem adsunt,
qui inspectores operum illius secundum quod
in corpore suo cum corpore operata est fuerunt
resolutionem ejus exspectantes ut postquam se exsolverit
eam secum abducant, quoniam ipsi sententiam
justi judicis de anima illa in separatione ejus
a corpore praestolantur; ut ipsa a corpore soluta,
eam ducant quo supernus judex judicaverit secundum
merita operum illius ut ibi etiam, o homo, fideliter
praemonstratum est.

Idcirco vos, o charissimi filii mei, oculos vestros
et aures vestras aperite, et praeceptis meis obedite.
Et cur Patrem vestrum contemnitis, qui vos de morte
liberavit? Chori angelorum canunt: Justus es, Domine,
quoniam justitia Dei non habet ullam maculam;
qui etiam hominem non liberavit sua potestate,
sed compassione, quando Filium suum ad redemptionem
hominis misit in mundum. Solem enim
nulla inquinatio fecis polluit, sic etiam nec Deum
ulla perversitas injustitiae tangere poterit. Sed tu,
o homo, in contemplativa scientia bonum et malum
inspicis. Et quid es: cum in multitudine carnalium
desideriorum sordes? Et quid es: cum clarissimae
gemmae virtutum in te fulgent? Primus angelus
bonum contempsit et malum concupivit, quare
malum in morte aeternae perditionis accepit, et in
morte sepultus est, quia quod bonum est abjecit.
Boni vero angeli malum contempserunt et bonum
amaverunt, casum diaboli videntes qui veritatem
volebat opprimere et mendacium erigere: quapropter
ipsi in amore Dei exarserunt firmum fundamentum
totius boni habentes, ita quod aliud
nolunt quam quod Deo placet, nunquam in laude
ejus cessantes. Sed et primus homo Deum cognovit
et eum in simplicitate dilexit ac praeceptum
ejus suscipiens se obedientiae subdidit, postmodum
ad malum se incurvavit, inobedientiam operatus.
Nam cum ei diabolus malum suggereret, bonum
deseruit et malum perpetravit, et de paradiso ejectus
est. Unde malum in perditione mortis abjiciendum
est, et bonum in amore vitae amplectendum.
Sed tu, o homo, cum habes recordationem
boni et mali velut in bivio positus es, quia si tunc
tenebras mali contempseris volens in illum aspicere
cujus creatura es et quem in sancto baptismo confessus
es ubi vetus noxa Adae dejecta est, et si dixerit
diabolum et malitiaam ejus fugere velis et Deum
verum ac ejus praecepta sequi; tunc considera
quomodo doctus es a malo declinare et bonum
facere, et quia coelestis Pater Unigenito suo non
pepercit, sed cum ad liberationem tuam misit, et
ora Deum ut tibi succurrat, et ipse te exaudiens,
dicet: Isti oculi mihi placent. Et si tunc taedium
abjeceris in mandatis Dei fortiter currens, clamorem
precum tuarum ubique exaudit. Carnem enim
tuam debes domare et imperio animae subjugare.
Sed tu dicis: Tanta et tam magna pondera in carne
mea sentio, quod me superare non valeo. Sed quoniam
Deus bonus est, ipse me bonum faciat. Quomodo
possem carnem meam domare cum homo
sim? Deus bonus est, ipse bona omnia in me perficiat.
Nam cum sibi placuerit, me bonum facere
poterit. Sed tibi respondeo: Cum Deus bonus sit,
cur bonitatem ejus scire contemnis? quia ipse Filium
suum pro te tradidit; qui te in multis aerumnis
et in magnis laboribus de morte liberavit.
Sed cum dicis, quoniam bona opera operari non
possis, hoc in injustitia iniquitatis dicis. Oculos
enim habes ad videndum, aures ad audiendum, cor
ad cogitandum, manus ad operandum, pedes ad
ambulandum; ita quod toto corpore te potes erigere
vel incurvare, dormire vel vigilare, manducare
et jejunare; sic te Deus creavit. Unde et concupiscentiis
carnis tuae resiste et Deus adjuvabit
te. Nam cum te opponis diabolo velut fortis bellator
inimico suo; tunc Deus delectatur in certamine
tuo, volens ut eum omnibus horis et in omnibus
angustiis tuis constanter invoces. Sed cum carnem
tuam non vis domare, tunc facis eam vitiis et peccatis
epulari, quoniam ei frenum timoris Domini
abstrahis; cum quo eam coercere deberes, ne in
perditionem iret. Quapropter ita ad diabolum respicis
sicut et ipse ad iniquitatem respexit, cum
in mortem cecidit. Et ipse de perditione tua gaudens
dicit: Ecce homo qui nobis similis est. Et
tunc super te cadit, atque vias suas in umbra
mortis secundum quod sibi placet in te reponit.
Sed Deus novit quid boni facere possis; ideo tibi
lex posita est, secundum quod laborare potes.
Deus ab initio saeculi usque ad consummationem
ejus in electis suis complacere vult, ut ipsi in claritate
virtutum fidelissime ornati coronentur. Quomodo?
Homo voluptati carnis suae hoc modo resistat
ne deliciis hujus mundi diffluat, nec etiam tam
secure vivat, quasi in propria domo sua maneat,
quoniam peregrinus est, quia Pater ipsius eum
exspectat; si ad ipsum in coelum redire vult, ubi
eum esse novit. Unde, o homo, si oculos tuos ad
duas semitas, id est ad bonum et ad malum verteris:
tunc edoceris, et magna et parva intelligis. Quomodo?
Per fidem unum Deum in divinitate et in humanitate
intelligis; et etiam diabolica opera in malo esse vides.
Et cum ita justas et injustas vias cognoveris; tunc
per me interrogaris. Quam viam ire desideras? Si
tunc in bonas vias ire volueris, et si verba mea
fideliter audieris: assidua et sincera prece Deum
ora ut tibi succurrat et ne te deserat, quoniam
fragilis in carne tua es, atque ad humilitatem caput
tuum inclina; et ea quae in operibus tuis mala
sunt excute, et a te illa festinanter projice; haec a
te Deus requirit. Et ut si quis tibi aurum et plumbum
proponeret ac diceret, ad quod volueris manum
tuam extende: aurum avidissime caperes et
plumbum dimitteres, quia aurum magis quam
plumbum diligeres. Sic et coelestem patriam magis
quam depressionem peccatorum attendere debes.
Quod si in peccatis cecideris, mox in confessione
et pura poenitentia surge, antequam mors oriatur
in te. Pater enim tuus vult ut clames, plores et
auxilium petas: ne in sordibus peccatorum permaneas.
Sed si vulnera acceperis, medicum quaere
ne moriaris. Nonne saepe Deus tempestates hominibus
immittit, ut tanto attentius ab eis invocetur?
Sed tu, o homo, dicis: Bona opera operari non
possum. Ego vero dico: Potes. Et tu quaeris, quomodo?
Respondeo: Intellectu et ratione. Dices:
Desiderium in me non habeo. Respondeo: Disce
pugnare contra te. Et dicis: Contra me pugnare
non valeo, nisi Deus adjuverit me. Audi ergo quomodo
pugnes adversum te: Cum malum in te surgit
nescientem quomodo illud abjicias; tunc tactu gratiae
meae adjutus (nam in viis interiorum oculorum
tuorum gratia mea tangit te) clama, ora, confitere
et plora; ut tibi Deus succurrat, et ut malum a te
auferat, et ut tibi vires in bono tribuat; istud enim
habes ex scientia qua Deum per inspirationem Spiritus
sancti intelligis; nam si alicujus hominis
operarius esses: quoties oporteret te id facere
quod corpori tuo difficile esset, nonne multa laboriose
sustineres propter terrenam mercedem tuam?
Et cur Deo propter supernam mercedem non servis;
qui tibi et animam et corpus dedit? Si enim
aliquam temporalem rem habere velles, o quantum
laborares ut illam saltem vel parvo tempore habere
posses. Nunc autem fastidit te illud quaerere quod
finem non habet. Nam ut bos stimulo agitur, sic
et tu corpus tuum timore Domini exercere debes;
quia si hoc feceris, Deus non abjiciet te. Si enim
aliquis tyrannus te captivaret, protinus ad illum te
converteres qui tibi auxilio esse posset et ei supplicares
eumque orares, et substantiam tuam illi promitteres
ut tibi succurreret. Sic et tu, o homo,
fac cum iniquitas te coeperit; ad Deum te convertens
supplica, ora et correctionem tuam promitte,
et Deus te adjuvabit. Sed tu, o homo, caecus es ad
videndum, surdus ad audiendum, vecors ad te defendendum;
quoniam intellectum quem tibi Deus
infudit et quinque sensus corporis tui quos tibi
dedit, quasi pro nihilo et pro vanitate habes. Nonne
intellectum et scientiam habes? Regnum Dei potest
emi, non autem joco acquiri. Audite ergo, o
homines, et nolite despicere introitum coelestis
Jerusalem, nolite tangere mortem et Deum negare
et diabolum confiteri, nolite in peccatis crescere,
et in bonis deficere. Deum enim audire non vultis
cum in praeceptis ipsius ambulare recusatis, et ad
diabolum curritis cum desiderium carnis vestrae
perficere contenditis. Resipiscite ergo et confortamini
quia hoc vobis necessarium est. Fidelis autem
homo dolorem suum consideret et medicum quaerat
antequam in mortem ruat. Quod si dolorem suum
inspexerit et medicum quaesierit, inventus ostendet
ei amarum succum pigmenti per quem sanari poterit,
quae sunt amara verba per quae probandus est,
utrum poenitentia ejus de radice cordis ipsius an
de vento instabilitatis ejus procedat. Cumque hoc
probaverit, dat ei vinum compunctionis et poenitentiae,
ut fetorem vulnerum suorum abluat et etiam
offert ei oleum misericordiae quatenus eadem vulnera
ad sanitatem liniat. Tunc etiam injungit ei
ut circa sanitatem suam sollicitus sit, dicens: Vide
ut in hac medicina studiosus et stabilis permaneas,
nec taedium inde capias, quia vulnera tua gravia
sunt. Sed multi sunt qui vix poenitentiam suorum
peccatorum suscipiunt, et quamvis multo labore
tamen eam propter metum mortis peragunt. At ego
eis manum porrigo, et amaritudinem illam eis in
dulcedinem verto, ita quod poenitentiam illam propter
amorem meum magna cum tranquillitate perficiunt,
quam cum magna difficultate inceperunt.
Qui autem poenitentiam peccatorum suorum neglexerit,
quoniam corpus suum castigare sibi difficile
esse dicit, miser est quia non vult in se ipsum
respicere, nec ullum medicum quaerere, nec vulnera
sua sanari, sed pessimum livorem in se celat
et mortem in simulationem tegit ne videri possit.
Unde piger ad gustum poenitentiae est, nolens respicere
in oleum misericordiae, nec consolationem
redemptionis quaerere: et ideo in mortem properat
quoniam mortem dilexit, nec regnum Dei quaesivit.
Ergo, o fideles, in praecepta Dei currite, ne vos
damnatio mortis apprehendat. Novum Adam imitamini,
et veterem hominem abjicite. Nam currenti,
regnum Dei apertum est, in terra autem jacenti,
clausum est, sed miseri sunt illi qui diabolum
venerantur, Deum ignorantes. Quomodo? Qui Deum
unum in Trinitate non colunt; nec Trinitatem in
unitate scire volunt. Unde qui salvari vult, in recta
et catholica fide non dubitet. Quid hoc? Quoniam
Patrem non colit, qui Filium abnegat; nec Filium
diligit, qui Patrem ignorat; nec Filium habet, qui
Spiritum sanctum abjicit; nec Spiritum sanctum
accipit, qui Patrem et Filium non veneratur. Ergo
unitas in trinitate, et trinitas in unitate intelligenda
est. O homo, nunquid es sine corde et sine
sanguine vivens? Sic nec Pater sine Filio nec sine
Spiritu sancto, nec Filius sine Patre, nec sine Spiritu
sancto, nec Spiritus sanctus sine ipsis esse
credendus est. Sed Pater Filium suum pro redemptione
hominis misit in mundum et iterum ad se
retraxit eum: sicut homo cogitationes cordis sui
emittit, et iterum ipsas ad se recolligit. Unde de
hac salutifera Unigeniti Dei missione, Isaias in supernae
majestatis voluntate loquitur, dicens: Verbum
misit Dominus in Jacob, et cecidit in Israel
(Isa. IX). Quod dicitur: Verbum per quod omnia
facta sunt, scilicet Unigenitum Dei, qui in corde
Patris secundum divinitatem semper sine initio
temporis fuit, ipsum misit Dominus, videlicet supernus
Pater per ora prophetarum in Jacob, cum
ipsi eumdem Filium Dei in mundum pro salute
hominum venturum fideliter praenuntiarent; ut homines
per eos praemoniti et praemuniti, diabolum
prudenter supplantarent, et versutias deceptionum
ejus sapienter declinarent. Et ita idem verbum cecidit
in Israel, cum idem Unigenitus Dei venit in
altam puritatem virginis, in quam nullus vir gressum
suum imposuit; sed quae florem suum inviolabiliter
tenuit, ut ipse natus ex virgine, eos qui
lumen veritatis per fallacem caecitatem ignorabant
ad verum iter reduceret, et indeficienti saluti restitueret
Unde quicunque scientiam in Spiritu sancto
et pennas in fide habet, iste admonitionem meam
non transgrediatur, sed eam in gustu animae suae
amplectendo percipiat.

VISIO QUINTA.

SUMMARIUM.---De Synagoga matre incarnationis Filii Dei. Verba Salomonis. Verba Isaiae prophetae. De
diverso colore Synagogae. De caecitate ejus, et quod in corde Abraham, in pectore Moyses, in ventre reliqui
prophetae, quid significet. Quod magna ut turris, habens circulum in capite similem aurorae. Verba
Ezechielis. Comparatio de Samsone et de Saul et de David ad eamdem rem.

Post haec vidi velut quamdam muliebrem imaginem
a vertice usque ad umbilicum pallidam, et ab
umbilico usque ad pedes nigram, et in pedibus sanguinolentam,
circa autem pedes suos candidissimam
et purissimam nubem habentem, at oculis orbatam,
manus vero sub axellas suas tenebat, stans juxta
altare quod est ante oculos Dei, sed ipsum non
tangebat. Et in corde ipsius stabat Abraham, et in
pectore ejus Moses, in ventre vero reliqui prophetae,
singuli signa sua demonstrantes, et pulchritudinem
novae sponsae admirantes. Haec vero tantae
magnitudinis apparuit velut alicujus civitatis ingentissima
turris habens in capite suo quasi circulum
similem aurorae. Audivique iterum vocem
de coelo dicentem mihi: Antiquo populo austeritatem
legis Deus imposuit, cum Abrahae circumcisionem
indixit, quam postea in gratiam suavitatis
convertit, cum Filium suum veritatem Evangelii
credentibus dedit, in qua jugo legis sauciatos, oleo
misericordiae delinivit. Quapropter vides velut
quamdam muliebrem imaginem a vertice usque ad
umbilicum pallidam, quae est Synagoga, mater
incarnationis Filii Dei et ab initio surgentium filiorum
suorum usque ad fortitudinem eorum, secreta
Dei in umbratione praevidens, sed ea non pleniter
aperiens. Illa enim non est rutilans aurora quam
aperte loquitur, sed eam in multa admiratione a
longe intuens, ut in Canticis de ipsa dicitur: Quae
est ista quae ascendit per desertum deliciis affluens:
et innixa super dilectum suum? (Cant. VIII.) Quod
dicitur: Quae est haec nova nupta, quae in plurimis
bonis operibus se elevat per deserta gentium legalia
praecepta sapientiae deserentium et idola adorantium,
ascendens ad superna desideria deliciis
donorum Spiritus sancti abundantius, et sic multo
studio anhelans et se innitens super sponsum suum
scilicet Dei Filium. Haec enim est, quae a Filio Dei
dotata in praeclaris virtutibus fulget in rivulis
Scripturarum abundans. Sed et eadem Synagoga
de filiis illius novae sponsae in multa admiratione
servum meum Isaiam sic interrogat: Qui sunt ii
qui ut nubes volant, et quasi columbae ad fenestras
suas? (Isa. LX.) Quod dicitur: Qui sunt ii qui in
mentibus suis se abstrahentes a terrenis ac carnalibus
concupiscentiis: pleno desiderio et plena
devotione ad superna volant, et columbina simplicitate
absque amaritudine fellis, sensus corporis
sui muniunt et munimentum firmissimae petrae, qui
Unigenitus Dei est, multo ardore bonarum virtutum
appetunt. Hi enim sunt, qui propter supernum
amorem terrena regna conculcant, et coelestia quaerunt.
Synagoga itaque admirabatur de nova sponsa
quae Ecclesia est, quoniam se similibus virtutibus
ita ornatam non agnovit ut illam vidit, quia Ecclesia
angelicis praesidiis circumdata est, ne eam
diabolus dilaceret et dejiciat, cum Synagoga a Deo
deserta in vitiis jaceat.

Quapropter vides etiam ipsam ab umbilico usque
ad pedes nigram: quod est a fortitudine suae dilatationis
usque ad consummationem suae durationis, in
praevaricatione legis, et in transgressione testamenti
patrum suorum fuisse sordidam, quia multis
modis divina praecepta neglexit voluptatem carnis
suae secuta. Et in pedibus sanguinolenta, circa autem
pedes suos candidissimam et purissimam nubem
habet, quoniam in consummatione sua prophetam
prophetarum occidit, ubi et ipsa lapsa corruit;
in eadem tamen consummatione in mentibus credentium
lucidissima et perspicacissima fide surgente,
quia ubi Synagoga finem accepit, Ecclesia surrexit,
cum apostolica doctrina post mortem Filii Dei se
per totum orbem terrarum diffudit. Sed et imago
illa oculis orbata est manus suas sub axellas tenens
quia Synagoga in veram lucem non aspexit, cum
Unigenitum Dei in despectu habuit. Unde et opera
justitiae in taedio boni operis et torpore a se non
projiciens tegit, et ea velut non sint negligenter
abscondit. Stat juxta altare quod est ante oculos
Dei, sed ipsum non tangit, quoniam legem Dei
quam divino praecepto et divina inspectione accepit
in cortice quidem novit, sed eam interius non tetigit,
quia eam potius abhorruit quam dilexerit, sacrificia
et incensum devotarum orationum Deo
offerre negligens. Sed in corde ipsius stat Abraham,
quoniam initium circumcisionis in Synagoga
ipse fuit. Et in pectore ejus Moses, quia in praecordia
hominum divinam legem ille attulit, ac in
ventre reliqui prophetae, id est in institutione illa
quae ipsi divinitus tradita fuerat, inspectores divinorum
praeceptorum. Singuli signa sua demonstrantes
et pulchritudinem novae sponsae admirantes,
quoniam ipsi magnalia prophetiae suae in mirabilibus
signis ostenderunt, et speciositatem generositatis
Ecclesiae in multa admiratione attenderunt.
Ipsa vero tantae magnitudinis apparet velut alicujus
civitatis altissima turris, quia magnitudinem
divinorum praeceptorum suscipiens, munitionem et
defensionem nobilis et electae civitatis pronuntiavit
habens in capite suo quasi circulum similem aurorae,
quia Ecclesia in ortu suo miraculum incarnationis
Unigeniti Dei demonstravit, et claras virtutes ac
mysteria quae sequuntur ostendit; nam ipsa velut
primo mane coronata fuit, cum divina praecepta
accepit, designans Adam, qui primum jussionem
Dei percepit, sed postea in transgressione sua in
mortem cecidit. Sic et Judaei fecerunt, qui divinam
legem primitus susceperunt, sed deinde Filium Dei
in incredulitate sua abjecerunt. Sed et sicut homo
per mortem Unigeniti Dei circa novissimum tempus
de perditione mortis ereptus est, ita et Synagoga
ante novissimum diem per divinam clementiam
excitata incredulitatem deseret, et ad cognitionem
Dei veraciter perveniet. Quid hoc? Nonne aurora
ante solem ascendit? Sed aurora recedit et claritas
solis permanet. Quid hoc? Vetus Testamentum recessit,
et veritas Evangelii permanet, quia quae
antiqui in legalibus observationibus carnaliter observabant,
haec novus populus in Novo Testamento
spiritualiter exercet, quoniam quod illi in carne
ostenderunt, hoc isti in spiritu perficiunt. Nam
circumcisio non periit, quia in baptismum translata
est, ut enim illi in uno membro signati sunt,
sic et isti in omnibus membris suis. Unde antiqua
praecepta non perierunt, quia in meliorem
statum translata sunt. Etiam in novissimo tempore
Synagoga ad Ecclesiam se fideliter transferet. Nam,
o Synagoga, cum in multis iniquitatibus errares ita
quod cum Baal et cum caeteris his similibus te pollueres,
consuetudinem legis turpissimis moribus
scindens, et nuda in peccatis tuis jacens: feci quod
Ezechiel servus meus loquitur, dicens: Expandi
amictum meum super te, et operui ignominiam tuam,
et juravi tibi et inii pactum tecum (Ezech. XVI). Quod
dicitur: Ego Filius Altissimi in voluntate Patris
mei extendi incarnationem meam, o Synagoga, super
te, id est pro salute tua, auferens peccata tua,
quae in multis oblivionibus operata es, et firmavi
tibi remedium salvationis, ita quod itinera foederis
mei ad salutem tuam manifestavi, cum veram fidem
per apostolicam doctrinam tibi aperui, quatenus
praecepta mea observares veluti mulier potestati
mariti sui subjacere debet. Nam asperitatem exterioris
legis a te abstuli, et suavitatem spiritualis
doctrinae tibi dedi ac omnia mysteria mea in spiritualibus
doctrinis per memetipsum tibi ostendi,
sed tu me justum deseruisti, et diabolo te conjunxisti.
Sed tu, o homo, intellige: ut Samsonem
uxor ipsius deseruit, ita quod lumine suo privatus
est, sic et Synagoga Filium Dei deseruit, cum eum
obdurata sprevit, et cum doctrinam illius abjecit.
Sed postquam capilli ejus jam renati sunt, ita quod
Ecclesia Dei confortata est, Filius Dei in fortitudine
sua Synagogam dejecit, et natos illius exhaereditavit,
cum etiam per gentiles Deum ignorantes zelo
Dei contriti sunt; ipsa enim multis erroribus totius
confusionis et schismatis se subjecerat, et in praevaricationibus
totius iniquitatis se polluerat. Sed
etiam quemadmodum David uxorem suam quam
sibi primitus desponsaverat et quae cum alio viro
se polluerat, tandem revocavit, ita etiam et Filius
Dei Synagogam (quae sibi primum in incarnatione
sua conjuncta fuit, sed gratiam baptismi deserens
diabolum secuta est) tandem circa novissimum tempus
recipiet, ubi ipsa errores infidelitatis suae deserens
ad lumen veritatis redibit. Nam diabolus
Synagogam in caecitate illius rapuit, et eam infidelitati
in multis erroribus tradidit, nec hoc usque
ad filium perditionis facere cessabit. Qui dum in
exaltatione superbiae suae ceciderit sicut Saul in
monte Gelboe interfectus periit, qui David de terra
sua fugaverat, ut filius iniquitatis Filium meum in
electis suis expellere tentabit, tunc Filius meus,
Antichristo dejecto, Synagogam ad veram fidem
revocabit quemadmodum et David primam uxorem
suam post mortem Saulis recepit: cum enim novissimo
tempore homines illum per quem decepti
fuerant victum viderint, ad viam salutis cum
multa festinatione recurrent. Non autem decuit ut
veritas Evangelii umbram legis praenuntiaret, quoniam
decet ut carnalia praecurrant et spiritualia
subsequantur, quia etiam servus dominum suum
venturum praedicit et non dominus servum in servitio
praecurrit; ita et Synagoga in umbra significationis
praecurrit, et Ecclesia in lumine veritatis
subsecuta est. Unde quicunque scientiam in Spiritu
sancto et pennas in fide habet, iste admonitionem
meam non transgrediatur, sed eam in gustu animae
suae amplectendo percipiat.

VISIO SEXTA.

SUMMARIUM.---Quod Deus creaturam suam mirabiliter condidit et disposuit. De habitu angelorum et ejus
significatione. De habitu archangelorum et ejus significatione. De habitu virtutum et ejus significatione.
De habitu potestatum et ejus significatione. De habitu principatuum et ejus significatione. De habitu dominationum
et ejus significatione. De habitu thronorum et ejus significatione. De habitu cherubim et ejus
significatione. De habitu seraphim et ejus significatione. Quod hae omnes acies mirabilibus vocibus miraracula
illa resonant quae Deus in beatis animabus operatur. Psalmista de eadem re.

Deinde vidi in altitudine coelestium secretorum
duas acies supernorum spirituum multa claritate
fulgentes, et qui in prima acie erant velut pennas
in pectoribus suis habebant et facies ut facies hominum
prae se ferebant, in quibus et vultus hominum
quasi in pura aqua apparebant, et qui in altera
acie fuerunt etiam in pectoribus suis quasi
pennas habuerunt et facies ut facies hominum in
se ostenderunt, in quibus etiam imago Filii hominis
quasi in speculo fulgebat. Sed neque in his
nec in illis aliam formam discernere potui. Hae autem
acies alias quinque acies secundum modum
coronae circumcinxerant. Et qui in harum quinque
prima acie fuerunt, quasi facies hominum habebant
ab humero et deorsum magno splendore fulgentes.
Qui in secunda erant, tantae claritatis exstiterunt,
quod eos intueri non poteram. Qui in tertia
ut album marmor apparuerunt, et capita ut
capita hominum habuerunt; super quae ardentes
faculae visae sunt, et ab humero et deorsum velut
ferrea nube circumdati fuerunt. Qui in quarta facies
ut facies hominum et pedes ut pedes hominum habentes,
in capitibus suis galeas gestabant, marmoreis
tunicis induti. Qui denique in quinta erant:
nullam formam hominum in se ostendentes, velut
aurora rubebant. Nullam autem aliam formam in
eis conspiciebam. Sed et acies istae alias duas etiam
in modum coronae circumdederant. Qui autem in
prima acie illarum erant, oculis et pennis pleni
videbantur, et in unoquoque oculo speculum et in
ipso speculo facies hominis apparuit, et pennas
suas ad supernam altitudinem elevarant. Et qui in
secunda fuerunt, quasi ignis ardebant, plurimasque
pennas habentes in quibus quasi in speculo omnes
ordines ecclesiasticae institutionis insignitos demonstrabant.
Sed aliam formam nec in his nec in
illis vidi. Et hae acies omnes in omni genere musicalium
organorum mirificis vocibus mirabilia illa
resonabant, quae Deus in beatis animabus operatur,
per quae Deum magnifice glorificabant. Et audivi
de coelo vocem mihi dicentem: Omnipotens
et ineffabilis Deus qui ante saecula fuit, nec initium
habuit nec post finem saeculorum esse desinet
omnem creaturam mirabili modo sua voluntate
condidit, eamque mirabili modo sua voluntate
disposuit. Quomodo? Quasdam creaturas terrenis
haerere, quasdam vero in coelestibus esse deputavit.
Ipse quoque beatos angelicos spiritus tam ad salutem
hominum quam ad honorem nominis sui disposuit.
Quomodo? Nam quosdam ita constituit, ut necessitatibus
hominum subveniant, quosdam vero,
ut judicia secretorum suorum per eos hominibus
manifestentur. Quapropter vides in altitudine coelestium
secretorum duas acies supernorum spirituum
multa claritate fulgentes, quia ut tibi monstratur
in altitudine illorum occultorum quae carnalis
obtutus non penetrat, sed quae visus interioris hominis
attendit, haec duo agmina corpus et animam hominis,
Deo famulari debere designant ubi ipsa cum supernis
civibus claritatem aeternae beatitudinis habent.

Et qui in prima acie sunt velut pennas in pectoribus
suis habent, et facies ut facies hominum in
se praetendunt, in quibus et vultus hominum quasi
in pura aqua apparent; isti angeli sunt desideria
profunditatis intellectus sui quasi pennas expandentes;
non quod pennas ut aves habeant, sed quod
voluntatem Dei in desideriis suis velociter perficiant,
velut homo in cogitationibus suis celeriter
volat: ita quod et per facies suas pulchritudinem
rationalitatis in se manifestant, ubi etiam Deus
opera hominum perspicue perscrutatur, quia ut
servus verba domini sui audiens, ea secundum
voluntatem illius perficit; ita et ipsi voluntatem
Dei in hominibus attendunt et actus eorum illi in
semetipso ostendunt. Unde et qui in acie alia sunt
etiam in pectoribus suis quasi pennas habent, et facies
ut facies hominum in se ostendunt, in quibus
etiam imago Filii hominis velut in speculo fulget:
archangeli sunt etiam in desideriis intellectus sui
voluntatem Dei contemplantes et decorem rationalitatis
in se manifestantes incarnatum Verbum
Dei purissime magnificant, quia ipsi, arcana Dei
cognoscentes, mysteria incarnationis Filii Dei signis
suis frequenter praeinsinuabant. Sed nec in
his nec in illis aliam formam discernere potes,
quoniam et in angelis et in archangelis multa secreta
mysteriorum sunt quae humanus intellectus
mortali corpore gravatus, capere non valet. Quod
autem hae acies alias quinque acies secundum modum
coronae cingunt: hoc est quod corpus et anima
hominis quinque sensus hominis virtute fortitudinis
suae comprehendentes, per quinque vulnera
Filii mei emundatos, ad rectitudinem interiorum
mandatorum dirigere debent. Unde qui in prima
acie harum sunt, quasi facies hominum habent, ab
humero et deorsum magno splendore fulgentes;
quae virtutes sunt in corda credentium ascendentes
et in ardente charitate excelsam turrim in eis
aedificantes, quae opera ipsorum sunt. Ita quod in
rationalitate sua opera electorum hominum ostendunt,
et in fortitudine sua ad bonum finem multo
fulgore beatitudinis ipsos perducunt. Quomodo?
Scilicet cum electi claritatem interioris sensus habentes,
omnes nequitias malorum suorum abjiciunt
propter illuminationem illam qua in istis virtutibus
in mea voluntate illuminati sunt, et fortiter adversus
diabolicas insidias pugnant, et certamina illa
quae illi hoc modo contra diabolicam turbam exercent
virtutes istae mihi Creatori suo incessanter
ostendunt. Nam homines certamina confessionis
et abnegationis in se habent. Quomodo? Quia iste
me confitetur et ille me abnegat. Sed in hoc certamine
talis interrogatio est: Est Deus an non? Tunc
interrogatio ista tale responsum Spiritus sancti
in homine habet: Deus est qui te creavit, sed et
qui te redemit. Et quandiu interrogationis responsum
hoc in homine est, virtus Dei illi non deerit, quia
huic interrogationi et responso poenitentia adhaeret.
Ubi autem interrogatio haec in homine non est,
ibi nec hoc responsum Spiritus sancti est, quoniam
homo iste donum Dei a se expellit, et sine interrogatione
poenitentiae semetipsum in mortem praecipitat.
Certamina vero istorum bellorum virtutes
Deo offerunt; quia ipsi tale sigillum coram Deo
sunt, per quod demonstratur qua intentione Deus,
colatur vel abnegetur.

Qui autem secunda acie sunt, tantae claritatis
existunt, quod eos intueri non potes; qui potestates
sunt designantes quoniam serenitatem et pulchritudinem
potestatis Dei, nulla imbecillitas mortalitatis
apprehendere poterit, nec se ipsi similem
facere, quia potestas Dei indeficiens est. Sed qui in
tertia acie sunt, ut album marmor apparent et
capita hominum habent, super quae faculae ardentes
videntur, et ab humero et deorsum velut ferrea
nube circumdati sunt; qui principatus sunt,
praefigurantes quod ii qui ex dono Dei in saeculo
principes hominum existunt, sinceram justitiae fortitudinem
induere debent ne in diversitatem instabilitatis
incidant, et caput suum qui Christus Filius
Dei est inspicere ac regimina sua secundum
voluntatem ipsius in necessitatem hominum dirigere
super se gratiam sancti Spiritus in ardore
veritatis attendentes, ita quod in fortitudine aequitatis
usque ad consummationem suam firmi et stabiles
perseverent. Unde etiam qui in quarta acie sunt
facies ut facies hominum et pedes ut pedes hominum
habentes in capitibus suis galeas gestant marmoreis
tunicis induti; qui dominationes sunt,
ostendentes quia ille qui Dominus omnium est rationalitatem
hominum quae in humano pulvere
polluta jacuerat a terris ad coelos sublevavit, cum
Filium suum ad terras transmisit, qui antiquum seductorem
sua rectitudine conculcavit: ita ut fideles
ipsum qui caput eorum est fideliter imitentur,
spem suam ad coelestia ponentes ac forti desiderio
bonorum operum se munientes. Sed qui in quinta
acie sunt nullam formam hominum in se ostendentes
velut aurora rubent; qui throni sunt, demonstrantes
quod divinitas ad humanitatem se inclinavit,
cum Unigenitus Dei humanum corpus pro salute
hominum induit, qui nulla contagia humanorum
peccatorum in se habuit; quoniam ipse de Spiritu
sancto conceptus, in aurora videlicet in beata Virgine
carnem absque omni macula totius sordis accepit.
Sed nullam aliam formam in eis conspicis;
quia plurima mysteria supernorum secretorum
sunt; quae fragilitas humana non valet apprehendere.
Quod autem et acies istae alias duas in modum
coronae circumdant: hoc est quod fideles illi qui
quinque sensus corporis sui ad superna dirigunt,
scientes quia per quinque vulnera Filii Dei redempti
sunt ad dilectionem Dei et proximi sui omni nisu
et circuitione mentis suae perveniunt, cum voluptatem
cordis sui negligunt et spem suam in sola
aeterna ponunt.

Quapropter et qui in prima acie illarum sunt,
oculis et pennis pleni videntur, et in unoquoque
oculo speculum et in ipso speculo facies hominis
apparet et pennas suas ad supernam altitudinem
elevant; qui cherubin sunt, scientiam Dei
significantes, in qua ipsi mysteria supernorum secretorum
videntes desideria sua secundum voluntatem
Dei explent, ita quod ipsi in profunditate
scientiae suae purissimam perspicuitatem habentes:
in ipsa illos mirabiliter praevident, qui verum Deum
cognoscentes, intentionem desideriorum cordis sui
ad ipsum qui super omnes est velut pennas bonae
et justae sublevationis dirigunt, magis aeterna diligentes
quam caduca appetentes, secundum quod et
ipsi in elevatione desideriorum suorum ostendunt.
Sed qui in altera acie sunt quasi ignis ardent plurimasque
pennas habentes, in eisdem pennis quasi in
speculo omnes ordines ecclesiasticae institutionis
insignitos demonstrant; seraphin sunt significantes
quod ut ipsi in amore Dei ardent maxima desideria
visionis ejus habentes, ita etiam in desideriis suis
tam saeculares quam spirituales dignitates quae in
ecclesiasticis mysteriis multa cum puritate vigent,
ostendunt quia secreta Dei in ipsis mirabiliter apparent,
sic etiam omnes qui sinceritate puri cordis
amantes supernam vitam quaerunt: ardenter Deum
diligant, eumque toto desiderio amplectantur, ut ad
gaudia illorum perveniant, quos tam fideliter imitantur.
Quod vero aliam formam nec in his nec in
illis vides: hos est quod multa secreta in beatis
spiritibus sunt, quae homini manifestanda non
sunt, quoniam quandiu ipse mortalis existit, ea
quae coelestia sunt perfecte discernere non poterit.

Sed hae acies omnes ut audis in omni genere
musicalium sonorum mirificis modulationibus mirabilia
resonant, quae Deus in beatis animabus
operatur per quae Deum magnifice glorificant, quia
beati spiritus in virtute Dei maxima gaudia inenarrabilibus
sonis per opera mirabilium illorum in
coelestibus proferunt, quae Deus in sanctis suis
perficit, per quae ipsi Deum gloriosissime magnificant,
ubi eam in profunditate sanctitatis exquirunt
laetantes in gaudio salutis quemadmodum et David
servus meus inspector supernorum secretorum testatur
dicens: Vox exsultationis et salutis in tabernaculis
justorum (Psal. CXVII). Quod dicitur: Sonus
laetitiae et prosperitatis illius quod caro conculcatur
et spiritus erigitur, cum indeficiente salute cognoscitur
in habitationibus illorum qui injustitiam abjiciunt
et justitiam operantur, cum suggerente diabolo
id quod malum est facere possent; sed divina
inspiratione id quod bonum est perficiunt. Quid
hoc? Homo frequenter indecentem exsultationem
in se ostendit: cum peccatum perfecerit quod perficere
inconvenienter concupivit, sed salutem ibi
non habet, quia hoc fecit quod divino praecepto
contrarium fuit. Ille autem tripudium exsultationis
cum prosperitate verae salutis habebit;
qui bonum quod ardenter desideravit strenue
complet, mansionem illorum dum in corpore
habitat amans qui viam veritatis currentes errorem
mendacii declinaverunt. Unde quicunque scientiam
in Spiritu sancto, et pennas in fide habet, iste admonitionem
meam non parvipendat, sed eam in
gustu animae suae amplectendo percipiat. Amen.

LIBER SECUNDUS.

VISIO PRIMA.

SUMMARIUM.---De omnipotentia Dei. Verba Job ad eamdem rem. Quod Verbum ante et post assumptam
humanitatem indivisibiliter et aeternaliter apud Patrem est. Quare Filius Dei dicitur Verbum. Quod virtute
Verbi Dei omnis creatura suscita est et homo revixit in salvatione. Quod incomprehensibilis potentia
Dei mundum fabricavit et diversas species eduxit. Quod creatis aliis creaturis, homo de limo terrae creatus
est. Quod Adam dulci praecepto clarissimae obedientiae accepto, consiliante diabolo non obedivit. Quod
Abraham, Isaac et Jacob et alii prophetae mundi tenebras significationibus suis repercusserunt. Quod
praecipuus propheta Joannes miraculis coruscans Filium Dei praemonstravit. Quod Verbo Dei incarnato,
illud magnum et antiquum consilium visum est. Quod homo secreta Dei non debet plus scrutari quam
ipse vult manifestare. Quod Filius Dei natus in mundo morte sua diabolus superavit, et electos ad haereditatem
suam reduxit. Verba Oseae de eadem re. Quod corpus Filii Dei in sepulcro per triduum jacens
resurrexit, et homini via veritatis de morte ad vitam ostensa est. Quod Filius Dei a morte resurgens, discipulis
suis frequenter ad corroborandum eos apparuit. Quod Filio Dei ascendente ad Patrem, sponsa
ejus diversis ornamentis fundata est.

Et ego homo litteras non callens more fortium
leonum, nec docta ex infusione illorum, sed manens
in mollitie, fragilis costa, imbuta mystico spiramine:
vidi quasi lucidissimum ignem incomprehensibilem,
inexstinguibilem, totum viventem, totumque
vitam existentem, in se autem flammam
aerei coloris habentem, quae leni flatu ardenter
flagrabat; et quae idem lucido igni ita inseparabiliter
haerebat ut in homine haerent viscera. Et vidi
quod illa flamma fulminans incanduit, et ecce obscurus
aer et rotundus multaeque magnitudinis repente
exortus est, super quem ipsa flamma quosdam
ictus dedit, toties ab eo scintillam educens donec
aer ad perfectum deductus est et ita coelum et terra
resplenduerunt plena institutione. Deinde etiam eadem
flamma in igne et ardore illo extendit se ad
parvam glebam limosae terrae jacentem in fundo
actis eam calefaciens, ita quod carnem et sanguinem
effecit, eamque spiravit ita quod in animam
viventem effecta est. Quo facto, ille lucidus ignis
praebuit per eamdem flammam leni flatu ardenter
flagrantem ipsi homini candidissimum florem in
flamma pendentem ut ros pendet in gramine, cujus
quidem odorem homo naribus sensit, sed gustu
oris non libavit, nec manibus attrectavit, hoc modo
se avertens atque cadens in densissimas tenebras
ex quibus se erigere non valuit. Tenebrae autem
illae in illo aere magis ac magis se dilatando creverunt.
Tunc tres magnae stellae in fulgore suo sibi
cohaerentes in tenebris illis apparuerunt, post quas
et aliae multae tam parvae quam magnae plurimo
splendore fulgentes, ac deinde quaedam maxima stella
mira claritate radians et fulgorem suum ad praedictam
flammam dirigens. Sed et in terra quidam
fulgor velut aurora apparuit; cui superior flamma
mirabiliter infusa est, non tamen a supradicto lucido
igne separata et in illo fulgore aurorae maxima
voluntas accensa est. Cumque accensionem voluntatis
hujus diligentius considerare vellem, in hac
visione secretum sigillum mihi appositum est, audivique
vocem ex alto mihi dicentem: De hoc mysterio
non poteris quidquam amplius videre, nisi
ut tibi propter miraculum credendi conceditur. Vidique
de eodem fulgore aurorae splendidissimum
hominem egredientem, qui claritatem suam ad
praedictas tenebras effudit et ab eis reverberatus
est, et in ruborem sanguinis et in pallorem albedinis
conversus tanta fortitudine tenebras percussit,
ut homo ille qui in eis jacebat attractu illo apparens
fulgeret, atque ita erectus exiret. Et sic splendidus
ille homo qui de aurora egressus est, in tanta
claritate apparens ultraquam humana lingua effari
possit, in eminentissimam altitudinem innumerabilis
gloriae tetendit, ubi in plenitudine omnimodae
ubertatis et odoris magnifice radiabat. Et audivi
ex praefato vivente igne vocem mihi dicentem: Tu
quae es fragilis terra et in nomine femineo indocta
in omni doctrina carnalium magistrorum, scilicet
legere litteras secundum intelligentiam litteratorum,
sed tantum tacta lumine meo quod tangit te interius
cum incendio ut sol ardens, clama et enarra
ac scribe haec mysteria mea quae vides et audis in
mystica visione. Noli ergo esse timida, sed dic ea
quae intelligis in spiritu quemadmodum ea loquor
per te, quatenus illi verecundia teneantur qui populo
meo deberent viam rectitudinis ostendere, sed
ex perversitate morum suorum recusant aperte justitiam
quam noverunt dicere, nolentes abstinere a
malis desideriis suis quae illis ita adhaerent quasi
ipsis dominentur, facientia eos fugere a facie Domini
et erubescere loqui veritatem. Unde, o pusilla, animo
quae interius es docta mystica inspiratione quamvis
suppressa sis per virilem formam propter praevaricationem
Evae; dic tamen igneum opus quod tibi
demonstratur certissima visione. Vivens enim Deus
qui cuncta per Verbum suum creavit, per idem
Verbum incarnatum miseram humanam creaturam
quae se demersat in tenebras, ad fidelem salvationem
reduxit. Quid hoc? Nam ille lucidissimus ignis
quem vides, designat omnipotentem et viventem
Deum qui in clarissima serenitate sua nunquam ulla
iniquitate offuscatur incomprehensibilis manens,
quia nulla divisione dividi potest, aut initio aut fine
aut ulla scintilla scientiae creaturae suae comprehendi
sicuti est et exstinguibilis exsistens, quoniam ipse
est illa plenitudo quam nunquam ullus finis tetigit
ac totus vivens, quia nulla omnino res ipsi absconsa
est quam nesciat, totusque vita existens, quoniam
omne quod vivit ab ipso vivere sumit, secundum
quod Job per me inspiratus ostendit, dicens:
Quis ignorat quod omnia haec manus Domini fecerit?
in cujus manu est anima omnis viventis et spiritus universae
carnis hominis (Job XII). Quid hoc? Nulla
creatura tam hebes est in natura sua quae vicissitudinem
plenitudinis suae in illis causis ignoret, in
quibus fructuosa consistit. Quomodo? Coelum habet
lucem, lux aerem, aer volatilia et terra nutrit virentia,
virentia fructum, fructus animalia; quae
omnia testantur quod ea posuit fortissima manus,
id est maxima potentia Dominatoris cunctorum,
qui omnia in possibilitate virtutis suae ita operatus
est quod eis nihil deest in usibus suis, et in omnipotentia
ejusdem fabricatoris est motio cunctorum
viventium et terrestrium, ut pecorum terram in terrenis
quaerentium nec rationalitatem spiraculi Dei
in se habentium, et excitatio spirituum qui humanam
carnem inhabitant, in quibus est rationalitas,
discretio et sapientia. Quomodo? Anima circuit in
terrenis causis laborans in multis varietatibus secundum
quod carnales mores expostulant. Spiritus
vero erigit se in duobus modis, videlicet suspirium,
gemitum et desiderium ad Deum habens, aut Dominum
et regimen et optionem in diversis rebus
quasi in praecepto quaerens, quia discretionem in
rationalitate habet. Unde etiam homo similitudinem
coeli et terrae in se continet. Quomodo? Ipse habet
circulum in quo apparet perspicuitas, spiraculum et
rationalitas, velut in coelo notantur luminaria; habet
spiritum per omnem sensum et motum celeriter
meantem, ut aer volatilia etiam humoris receptaculum
in quo notatur humiditas, apparet germinatio
ac parturitio, sicut in terra virentia, fructificantia
et animalia. Quid hoc? O homo, tu totus
es in omni creatura et oblivisceris Creatoris tui;
et subjecta tibi creatura obedit ei sicut illi constitutum
est, et tu praecepta illius transgrederis.

Sed vides quod idem ignis in se flammam aerei coloris
habet, quae leni flatu ardenter flagrat et quae eidem
lucido igni ita inseparabiliter inest ut in homine
sunt viscera, quod est in aeternitate ante tempora
constitutae creaturae infinitum Verbum, quod in ardore
charitatis sub decursum labentium temporum
mirabiliter sine sorde et gravamine peccati per
virtutem suavitatis Spiritus sancti in aurora beatae
virginitatis erat incarnandum, ita tamen ut sicut
ante susceptam carnem indivisibiliter fuit in Patre,
sic etiam post assumptam humanitatem inseparabiliter
in eo maneret, quoniam ut homo non est absque
vitali tactu in via praecordiorum, sic a Patre
non erat omnino separandum ejus vitale Verbum.
Et quare dicitur Verbum? Quia ut per locale verbum
quod in terreno pulvere hominis transitorium
est, prudenter intelliguntur jussa praeceptoris ab
iis qui sciunt et praevident jussionem praecipientis;
ita etiam per illocale verbum quod per inexstinguibilem
vitam quae vivit in aeternitate intransitorium
est, vere cognoscitur vis patris a diversis creaturis
mundi ipsum sentientibus et intelligentibus in ortu
quo creatae sunt, atque ut per officiale verbum potestas
et honor scitur hominis; sic etiam per divinum
Verbum sanctitas et bonitas resplendet Patris.

Quod autem vides quomodo flamma illa fulminans
incandet: hoc est quod Verbum Dei virtutem suam
quasi exardescens ostendit, cum per ipsum omnis
creatura condita est, et quasi incanduit, cum in aurora
et candore virginitatis incarnatum est, et ex
eo stillaverant omnes virtutes in agnitione Dei:
cum homo revixit in animarum salvatione. Sed et
obscurus aer et rotundus multaeque magnitudinis
repente exortus est, qui est instrumentum eorum
in obscuritate imperfectionis, scilicet nondum illustratum
plenitudine creaturarum, et rotundum est,
quia sub incomprehensibili potentia Dei est, divinitate
nusquam absente, ipsum tamen in maxima
potestate Dei surgens quasi in ictu oculi in superna
voluntate elevatum, super quod ipsa flamma velut
faber quosdam ictus dedit toties ab eo scintillam
educens, donec idem aer ad perfectum deductus
est, quia coelum et terra resplenduerunt plena
institutione, quando ille qui excellit universam creaturam
supernum Verbum in creatione creaturarum
servitutem tenentium virtutem fortitudinis suae
ostendit ab instrumento suo, diversas species creaturarum
lucentes in mirabili ortu conditionis eorum
educens, ut faber formas suas ex aere competenter
excudit, usque dum eaedem creaturae in pulchritudine
plenitudinis suae effulserunt; sursum et deorsum
decorem et stabilimentum perfectae creationis
suae habentes, quia superiora resplenduerunt ab
inferioribus, et inferiora a superioribus.

Quod autem deinde eadem flamma in igne et ardore
illo se extendit ad parvam glebam limosae terrae,
jacentem in fundo aeris: hoc est quod, creatis
aliis creaturis, Verbum Dei in forti voluntate Patris
et in amore supernae suavitatis Spiritus sancti inspexit
fragilem materiam mollis et tenerae fragilitatis
humanitatis omnium tam malorum quam bonorum
procreandorum hominum in imo insensibilitatis
et ponderositatis suae detentam, et nec dum
efficaci et vitali flatu excitatam, eam fovens et calefaciens
carnem et sanguinem efficit in virtute
calorem ei infundens, quoniam terra est carnalis
materia hominis nutriens eum fructu suo, sicut
mater lacte filios suos, eamque aspiravit Deus ita
quod homo in animam viventem effecta est, quia
ipsam per supernam virtutem excitavit atque in
anima et corpore discernentem hominem mirabiliter
ex ea eduxit.

Quo facto, ille lucidus ignis praebuit per illam
flammam leni flatu ardenter flagrantem, ipsi homini
candidissimum florem in flamma illa pendentem
ut ros pendet in gramine, quoniam creato Adam
Pater qui lucidissima lux est, dedit per Verbum
suum in Spiritu sancto ipsi Adae dulce praeceptum
clarissimae obedientiae adhaerentis ipsi Verbo in
multo imbre fructuosae virtutis, quia per ipsum
Verbum suavissimus humor sanctitatis a Patre in
Spiritu sancto stillavit faciens maximum et plurimum
fructum sicut purus humor super gramen
descendens illud ad multum germen fecundat.
Cujus quidem odorem homo naribus sensit, sed
gustu oris non libavit, nec moribus attrectavit, quoniam
ipse praeceptum legis cum intelligentia sapientiae
quasi naribus attraxit, sed vim illius intimae
perfectionis in os per fecte non intromisit nec
opere manuum in plenitudine beatitudinis adimplevit,
hoc modo se avertens atque cadens in densissimas
tenebras ex quibus se erigere non valuit, quia
divino praecepto suggerente diabolo terga dedit in
barathrum mortis corruens, quia Deum non in fide
nec in opere exquisivit. Unde ad veram cognitionem
ejus peccatis gravatus surgere non potuit, donec
ille venit qui Patri suo pleniter sine peccato
obedivit. Sed tenebrae illae in illo acre magis ac
magis se dilatando creverunt: potestas mortis in
mundo semper in latitudine vitiorum sumpsit incrementum
scientia hominis se movente in diversitatem
multiplicium vitiorum et fetentium peccatorum
per errorem emergentium. Quod autem tres
magnae stellae in fulgore suo sibi cohaerentes in
illis tenebris apparuerunt, post quas aliae multae
tam parvae quam magnae plurimo splendore fulgentes:
haec sunt in figuratione supernae Trinitatis
magna luminaria, videlicet Abraham, Isaac et Jacob
tam fideli opere quam carnis conjunctione se mutuo
complectentes mundique tenebras annuntiationibus
suis repercutientes, et eos subsequentes alii
quamplurimi prophetae majores et minores in magnis
et admirandis miraculis radiantes. Deinde vero
apparens quaedam maxima stella mira claritate
micans et fulgorem suum ad praedictam flammam dirigens,
illa est praecipuus propheta Joannes scilicet
Baptista fidelissimo et clarissimo opere in magnalibus
coruscans, et in eis verum Verbum, id est Dei
Filium demonstrans, quia iniquitati non cessit,
sed eam in operibus justitiae strenue et fortiter
calcavit.

Sed quod in terra illa fulgor velut aurora apparet,
cui superior flamma mirabiliter infusa est: non
tamen a supradicto lucido igne separata: hoc est
quod Deus in loco generabilium rerum magnum
splendorem rutilantis luminis plantavit, in illum
Verbum suum perfecta voluntate mittens non tamen
ab eo separatum, sed dedit ipsum, copiosum fructum,
atque eduxit ipsum, magnum fontem ex quo
omne fidele guttur bibens ultra siti non arescit.
Unde et in illo fulgore aurorae maxima voluntas
accensa est, quia in claritate rubentis serenitatis
virtus magni et antiqui consilii cognita est, ita quod
omnes praemissae legiones et coelestium spirituum
acies hoc in lucidissima felicitate admiratae sunt.
Sed tu, o homo, dum eminentiam consilii hujus humano
more plenius scire desideras, claustrum occultationis
tibi opponitur, quoniam secreta Dei non
debes plus scrutari quam propter amorem fideliter
credentium divinae majestati placet manifestari.

Quod autem vides de fulgore aurorae splendidissimum
hominem egredientem, qui claritatem suam
ad tenebras effudit et ab eis reverberatur, qui in
ruborem sanguinis et in pallorem albedinis conversus
tanta fortitudine tenebras illas repercussit, ut
homo ille qui in eis jacebat ipso attactu apparens
fulgeret atque ita erectus exiret: hoc designat Dei
Verbum in candore intemeratae virginitatis inviolabiliter
incarnatum, et sine dolore natum, nec tamen
a Patre separatum. Quomodo? Cum Filius Dei natus
est in mundo ex matre: apparuit in coelo in
Patre, unde et angeli mox contremuerunt et exsultantes
mellifluas laudes concinuerunt. Qui Filius
Dei sine macula peccati in saeculo conversatus lucidissimam
beatitudinis et salvationis doctrinam in
tenebras infidelitatis emisit, sed ab incredulo populo
abjectus, atque ad passionem ductus roseum
sanguinem suum fudit et caliginem mortis corporaliter
gustavit. Ex quo diabolum superans ex inferno
electos suos qui in eo detenti et prostrati fuerant
liberavit, atque eos tactu redemptionis suae ad
haereditatem ipsorum quam in Adam perdiderant
misericorditer reduxit. Qui dum in haereditatem
suam pervenerunt, excitata sunt tympana et citharae
omnisque musicorum concentus innumerabili
decore, quia homo qui in perditione jacuerat,
jam in beatitudine erectus mortem superna virtute
liberatus evaserat, ut per servum meum Osee locutus
sum: Colligata est iniquitas Ephraim, absconditum
peccatum ejus: dolores parturientis venient
ei, ipse filius non sapiens. Nunc enim non stabit in
contritione filiorum. De manu mortis liberabo eos, de
morte redimam eos. Ero mors tua, o mors, ero morsus
tuus, inferne (Ose. XIII). Quid hoc? In efficacia
ligaturae alligata est perversitas nequitiae diaboli ut
a zelo furoris Dei non mereatur solvi, quia nunquam
illum recta cogitantem vidit, sic neque eum
aspiciunt qui Deum fideliter timent. Nam se semper
elevat contra Deum, se Deum esse dicens, semper
errans contra Deum, et propter ipsum nomini
Christiano contradicens. Et ideo malitia ipsius ita
profundata est ut nulla medicina reparationis peccatum
ejus quod in contemptibilissima superbia
impie commisit, in salvatione dignum sit, unde et
ipse erit in perduratione doloris sicut parturiens
in afflictione desperationis quae diffidit quod in apertione
uteri sui vivere non possit. Nam haec infelicitas
semper super eum manebit quod a beatitudine
ejectus est, quia filiorum sapientia fugit ab eo qui
ad se non revertitur, sicut filius prodigus ad se reversus
de iniquitate sua ad patrem suum rediit.
Quapropter nunquam confidet in contritione illa
qua filii salvationis in superni filii morte mortem
saevissimae iniquitatis conterunt, quam ipse callidus
serpens ebullire fecit cum primo homini dolositatem
quam homo nesciebat suggessit. Sed quia
filii Salvatoris venenum funestissimum suggestionis
contemnunt et ad salutem suam respiciunt, de
servitute idolorum liberabo eos, de servitute, inquam,
idolorum quae fallaciam in potestate perditionis
habent et in quibus infideles honorem Creatoris
sui commutant, se in laqueum diaboli involventes
et opera sua secundum voluntatem illius
perficientes. Et ideo animas illorum qui me colunt,
animas scilicet sanctorum et justorum ab infernali
poena redimam, quoniam nullus hominum poterit
erui a vinculis diaboli in quibus durissima morte
propter praevaricationem praeceptorum Dei vinctus
est, nisi in redemptione illius qui electos suos proprio
sanguine redempturus est. Ubi ad internecionem
te, o mors, interficiam, quia in quo te vivere
putas, hoc tibi extraham, ita quod inutile cadaver
vocaberis, quoniam in fortissimis viribus tuis prostrata
jacebis, sicut et corpus quod ab anima deseritur
omnino ad interitum prosternitur. Nam fons
aquae vivae te suffocabit, cum felices animae per novum
hominem qui venenosae deceptionis insons erit
misericorditer in superna beatitudine rapientur.
Unde etiam ad confusionem tuam ero morsus tuus,
inferne, cum potestas mea in magna virtute tibi
spolia illa detrahet quae fraudulenter rapuisti; ita
ut et tu, o mors, juste despoliata, nunquam deinceps
plena in divitiis tuis appareas, sed vulneribus confossa
et in foeditate prostrata jacens, confusionem
tuam in perpetuum reportes.

Sed ut vides illo lucente homine qui de aurora
egressus est in tanta claritate apparente ultra
quam humana lingua effari possit, demonstratur
quod augustissimum corpus Filii Dei ex speciosissima
Virgine natum et per triduum in sepulcro reconditum,
ad insinuandum quod tres personae sunt
in una divinitate, paterna claritas infulsit, atque
ita Spiritum recepit, et in fulgentissima immortalitate
resurrexit quam nullus hominum cogitatione
aut verbo explicare poterit. Quem et Pater nudatis
vulneribus, coelestibus choris ostendit, dicens:
Hic est Filius meus dilectus (Matth. III), quem misi
ut moreretur pro populo: Ob quam rem supra humanum
intellectum innumerabile gaudium in ipsis
innovatum est quia caeca oblivio qua Deus nesciebatur
sic depressa est ut rationalitas hominis
quae suadente diabolo prostrata jacebat, ad agnitionem
Dei elevata sit, quoniam per summam beatitudinem
homini via veritatis ostensa est, in qua
de morte ad vitam reductus est. Sed secundum
hoc ut filii Israel ex Aegypto liberati per quadraginta
annos desertum transeuntes, in terram lac et
mel fluentem pervenerunt, ita Filius Dei a morte
resurgens per quadraginta dies discipulis suis cum
beatis feminis quae post ipsum suspirabant et magno
desiderio videre desiderabant, se benigne
ostendit, ad eas in fide confirmandas, ne dubitarent,
dicentes: Nos non vidimus Dominum: ideo
credere non possumus quod ipse sit nostra salus,
sed frequenter manifestavit se illis, ad corroborandos
ipsos ne caderent.

Quod vero in eminentissimam altitudinem innumerabilis
gloriae tetendit ubi in plenitudine omnimodae
ubertatis et odoris mirifice radiat: hoc est quod
idem Filius Dei ascendit ad Patrem cui una cum
Filio et Spiritu sancto eminentissima et praecellentissima
altitudo inenarrabilis gaudii et laetitiae est,
ubi idem Filius in abundantia praefulgentissimae
sanctitatis et beatitudinis fidelibus suis gloriose
apparet; qui ipsum puro et simplici corde verum
Deum et hominem esse credunt. Nam etiam tunc
nova sponsa ejusdem agni illi praesentata est in
diversis ornamentis quibus ornanda est in omni
genere virtutum fortissimi certaminis totius fidelis
populi; qui contra callidum serpentem pugnaturi
sunt. Sed qui vigilantibus oculis videt, et attentis
auribus audit, hic mysticis verbis meis quae de
me vivente emanant, osculum praebeat amplexionis.

VISIO SECUNDA.

SUMMARIUM.---De sensu mysteriorum Dei. De tribus personis. Quod homo nunquam obliviscatur unum
Deum in tribus personis ardenter invocare. De tribus viribus lapidis. Joannes de charitate Dei. De tribus
causis humani Verbi. De tribus viribus flammae. Verba Salomonis. De unitate essentiae.

Deinde vidi splendidissimam lucem et in ipsa
sapphirini coloris speciem hominis quae tota suavissimo
rutilante igne flagrabat, et illa splendida
lux perfudit universum illum rutilantem ignem, et
ille rutilans ignis totam illam splendentem lucem,
et illa splendidissima lux et rutilans ignis totam
hominis speciem, unum lumen una virtute et potentia
existentes. Et iterum audivi viventem illam
lucem mihi dicentem: Hic est sensus mysteriorum
Dei, ut discrete cernatur et intelligatur quae sit plenitudo
illa quae sine ortu est et cui nihil deest,
quae potentissima virtute plantavit omnes rivulos
fortium. Nam si Dominus vacuus esset propria virtute,
quid tunc esset opus ejus? Certe vanum, ideoque
in perfecto opere cernitur quis artifex ejus
sit. Quapropter vides splendidissimam lucem quae
sine ortu est, et cui nihil deesse potest; quae designat
Patrem, et in ipsa sapphirini coloris specie
hominis sine omni macula imperfectionis invidiae et
iniquitatis declarat Filium, ante tempora secundum
divinitatem a Patre genitum, sed post in tempore
secundum humanitatem in mundo incarnatum.
Quae tota suavissimo rutilante igne flagrat, qui
ignis sine tactu ullius aridae et tenebrosae mortalitatis
demonstrat Spiritum sanctum de quo idem
Unigenitus Dei secundum carnem conceptus et de
virgine temporaliter natus, lumen verae claritatis
mundo infudit. Sed quod illa splendida lux perfundit
universum illum rutilantem ignem, et ille rutilans
ignis totam illam splendentem lucem ac splendida
lux rutilans ignis totam speciem hominis,
lumen unum in una virtute et potestate existentes:
hoc est quia Pater qui summa aequitas, sed non
sine Filio nec Spiritu sancto est, et Spiritus sanctus
qui accensor cordium fidelium, sed non sine Patre
et Filio, et Filius qui est plenitudo virtutis, sed non
sine Patre et Spiritu sancto, in majestate divinitatis
inseparabiles sunt, quoniam Pater non est sine
Filio, nec Filius sine Patre, nec Pater et Filius
sine Spiritu sancto, nec Spiritus sanctus sine ipsis,
et hae tres personae Deus unus in una integra divinitate
majestatis existunt: et unitas Divinitatis in
eisdem tribus personis inseparabilis vigens, quia
Divinitas scindi non potest, sed ipsa absque ulla
mutabilitate inviolabilis semper manet, sed et Pater
declaratur per Filium, Filius per ortum creaturarum,
et Spiritus sanctus per eumdem Filium incarnatum.
Quomodo? Pater est qui ante saecula
genuit Filium; Filius, per quem omnia a Patre
facta sunt in initio creaturarum, et Spiritus sanctus,
qui in specie columbae apparuit in baptismate
Filii Dei in fine temporum. Unde nunquam obliviscatur
homo me solum Deum in his tribus personis
invocare; quia eas propterea ostendi homini ut
homo tanto strictius in amore meo ardeat, cum
propter amorem ejus misi proprium Filium in
mundum quemadmodum Joannes dilectus meus
protestatur, dicens: In hoc apparuit charitas Dei
in nobis, quoniam Filium suum Unigenitum misit
Deus in mundum ut vivamus per eum. In hoc est
charitas, non quasi nos dilexerimus Deum; sed quoniam
ipse prior dilexit nos, et misit Filium suum
propitiationem pro peccatis nostris (I Joan. IV). Quid
hoc? Quia in hoc quod Deus dilexit nos: alia salus
exorta est quam illa quam in proximo ortu habuimus
cum haeredes innocentiae et sanctitatis fuimus,
quoniam supernus Pater ostendit charitatem suam
in periculis nostris quando constituti eramus in
poenis: Verbum suum solum inter filios hominum
in perfecta sanctitate, mittens per supernam virtutem
in tenebras saeculorum ubi ipsum Verbum omnia
bona operatum illos ad vitam per mansuetudinem
suam reduxit qui per immunditiam praevaricationis
dejecti erant, nec in sanctitatem quam
perdiderant redire valebant. Quid hoc? Nam per
ipsum fontem vitae paterna dilectio amplexionis
Dei venit; quae nos ad vitam educavit, et quae in
periculis auxiliatrix nostra fuit quae est profundissima
et suavissima charitas, nos ad poenitentiam
instruens. Quomodo? Deus magni operis sui atque
pretiosissimae suae margaritae, hominis, inquam,
quem de limo terrae formavit et cui spiraculum vitae
inspiravit, misericorditer recordatus est. Quomodo?
Ipse instruxit vitam in poenitentiam cujus efficacia
nunquam peribit; quia callidus serpens decepit
hominem per superbam invasionem, sed Deus dejecit
illum in poenitentia quae humilitatem ostendit,
quam diabolus nescivit nec fecit; quoniam ad rectam
viam assurgere ignoravit. Unde ista salvatio
charitatis non est orta a nobis, quia nec novimus
nec valuimus diligere Deum in salvatione, sed quia
ipse Creator et Dominus omnium ita dilexit mundum
quod propter salvationem ejus misit Filium
suum, principem et Salvatorem fidelium, qui vulnera
nostra lavit et tersit, unde etiam de illo dulcissima
medicina sudavit, ex qua omnia bona salvationis
fluunt. Quapropter et tu, o homo, intellige,
quia Deum nulla instabilitas mutabilitatis tangit.
Nam Pater est Pater, Filius est Filius, Spiritus
sanctus est Spiritus sanctus: tres personae in unitate
divinitatis indivisibiliter vigentes. Quomodo?
Tres vires in lapide, et tres in flammam, et tres in
verbo sunt. Quomodo? In lapide est virtus humoris,
virtus palpabilitatis et ignea vis, sed virtutem humoris
habet ne dissolvatur et comminuatur; palpabilem
vero comprehensionem ut habitationem et
defensionem exhibeat, igneam autem virtutem ut
confoveatur et consolidetur ad duritiam suam; ipsa
autem humida virtus significat Patrem; qui nunquam
arescit aut finitur in sua virtute, et palpabilis
comprehensio designat Filium; qui natus ex
virgine tangi et comprehendi potuit, et vis rutilantis
ignis significat Spiritum sanctum; qui est
accensor et illuminator cordium fidelium hominum.
Quid hoc? Sicut homo qui corpore suo frequenter
humidam virtutem lapidis attrahit, inde infirmando
debilitatur; sic et homo qui per instabilitatem
cogitationum suarum temere vult Patrem intueri,
perit in fide, et ut in palpabili comprehensione lapidis
faciunt homines habitationem suam se per
eam ab hostibus defendentes; ita et Filius Dei qui
est verus lapis angularis, habitatio est fidelis populi,
eum a malignis spiritibus protegens. Sed et sicut
rutilans ignis illuminat tenebrosa, comburens ea
super quae incubuerit; sic et Spiritus sanctus fugat
infidelitatem, auferens omnem rubiginem iniquitatis.
Et quo modo hae tres vires sunt in uno lapide,
ita et vera trinitas est in una deitate.

Item sicut flamma in uno igne tres vires habet,
sic et unus Deus in tribus personis est. Quomodo?
Flammam enim in splendida claritate et insito vigore
ac igneo ardore consistit, sed splendidam
claritatem habet ut luceat, et insitum vigorem ut
vigeat, atque igneum ardorem ut comburat. Unde
in splendida claritate Patrem considera qui paterna
pietate claritatem suam fidelibus suis expandit, et
in insito vigore qui splendidae flammae in qua ista
flamma virtutem suam ostendit, Filium intellige;
qui ex virgine corpus assumpsit, in quo Divinitas
mirabilia sua declaravit, ac in igneo ardore Spiritum
sanctum perspice, qui mentes credentium suaviter
urit. Sed ubi nec splendida claritas, nec insitus
vigor, nec igneus ardor est, ibi nec flamma
cernitur; sic ubi nec, Pater nec Filius, nec Spiritus
sanctus colitur, ibi nec digne veneratur. Ergo sicut
in una flamma hae tres vires cernuntur, sic in unitate
divinitatis tres personae intelligantur. Ita etiam
ut tres vires in verbo notandae sunt; sic et trinitas
in unitate divinitatis consideranda est. Quomodo?
In verbo: sonus, virtus et flatus est. Sed sonum
habet ut audiatur, virtutem ut intelligatur, flatum
ut compleatur. In sono autem nota Patrem, qui inenarrabili
potestate omnia propalat. In virtute, Filium,
qui mirabiliter ex Patre genitus est, in flatu
vero, Spiritum sanctum, qui ubi vult spirat, et omnia
consumantur. Ubi vero sonus non auditur, ibi
nec virtus operatur nec flatus elevatur; unde nec
ibi Verbum intelligitur, sic etiam Pater, Filius et
Spiritus sanctus non sunt a se divisi; sed suum
opus unanimiter operantur. Unde sicut hae tres res
in verbo uno sunt, ita etiam superna Trinitas in
superna unitate est; itaque sicut in lapide nec est
nec operatur humida virtus sine palpabili comprehensione
et sine ignea virtute, nec palpabilis comprehensio
sine humida virtute et igneo rutilantis
ignis vigore, nec rutilantis ignis vigor sine humida
virtute et palpabili comprehensione, et ut in flamma
non est, nec operatur splendida claritas sine insito
vigore et igneo ardore, nec insitus vigor sine
splendida claritate et igneo ardore, nec igneus ardor
sine splendida claritate et insito vigore, et sicut
in verbo non est nec operatur sonus sine virtute
et flatu, nec virtus sine sono et flatu, nec flatus
sine sono et virtute, sed indivisibiliter in opere
suo sibi haerentia sunt; ita etiam hae tres personae
supernae Trinitatis in majestate divinitatis inseparabiliter
vigent neque a se dividuntur. Sic Deum unum
in tribus personis, o homo, intellige. Sed tu in
stultitia mentis tuae putas Deum tam impotentem
esse ut non sit ei possibile in tribus personis vere
subsistere, sed tantum in una posse consistere:
cum neque vocem videas sine tribus consistere.
Quid hoc? Deus certe est in tribus personis verus
et unus Deus primus et novissimus.

Sed Pater non est sine Filio, nec Filius sine Patre,
nec Pater nec Filius sine Spiritu sancto, nec
Spiritus sanctus sine ipsis; quoniam hae tres personae
inseparabiles in unitate divinitatis sunt. Quomodo
verbum resonat ex ore hominis; sed non os
sine verbo, nec verbum sine vita. Et ubi manet
verbum? In homine. Unde exit? De homine. Quomodo?
Vivente homine. Sic est Filius in Patre quem
Pater pro salute hominum in terram sedentium in
tenebris misit, de Spiritu sancto in Virgine conceptum.
Qui Filius ut est unigenitus in divinitate, ita
est unigenitus in virginitate, et sicut est unicus Patris,
ita est et unicus matris, quia ut Pater illum
unum ante tempora genuit, sic et virgo mater illum
unum solum genuit in tempore, quoniam virgo
mansit post partum. Unde, o homo, intellige in his
tribus personis Deum tuum qui te creavit in fortitudine
divinitatis suae, et qui te redemit a perditione.
Noli ergo oblivisci Creatoris tui, sicut et Salomon
tibi suadet, cum dicit: Memento Creatoris
tui in diebus juventutis tuae antequam veniat tempus
afflictionis tuae, et appropinquent anni, de quibus
dicas: Non mihi placent (Eccle. XII). Quid hoc? Intellectuali
sensu tuo recordare illius qui te condidit
velut cum in diebus stultae confidentiae tuae putas
tibi possibile esse ut secundum desiderium tuum
ascendas in altum, te praecipitans in profundum, at
in prosperitate stans in extremas aerumnas cadens.
Nam vita quae in te est semper nititur ut perficiatur
usque ad tempus illud dum perfecta appareat. Quomodo?
Infans a primo ortu suo usque ad perfectam
staturam ascendit, et deinde in perfecta aetate manet,
relinquens petulantiam morum stultae adolescentiae
tantum cum magnis curis sollicite providens
quid sibi in rebus suis agendum sit, quod tunc nequaquam
fecit cum stulta adolescentia inconstantia
fervebat. Sic fidelis homo faciat, infantiam morum
relinquat; et ad culmen virtutum conscendat in
fortitudine earum perseverans, extollentiam cupiditatis
suae deserens quae in amentia vitiorum pullulat
et in angustia sollicitudinem meditetur quid
sibi utile sit postquam infantiam morum puerilium
declinavit. Unde, o homo, sic amplectere Deum
tuum in fortitudine vigoris tui priusquam veniat
homo purgationis operum tuorum, cum omnia manifestabuntur,
neque quidquam occultum relinquetur
ubi veniunt tempora quae in duratione sua non
deficient. De quibus humano sensu tuo, ne murmurans,
dicas: Non mihi placent, neque intelligo
utrum in prosperitate aut in aerumna illa sint, quia
humana mens semper in hoc dubia est; nam et dum
bona operatur anxietatem habet utrum Deo placeant
an non. Et dum mala perpetrat, de salute remissionis
formidat. Sed qui vigilantibus oculis videt et
attentis auribus audit, hic mysticis verbis meis
quae de me vivente emanant osculum amplexionis
praebeat.

VISIO TERTIA.

SUMMARIUM.---De constructione Ecclesiae quae semper gignit filios suos in regeneratione spiritus et aquae. Quod
Ecclesia in ortu suo apostolis et martyribus decorata est. Quod in sacerdotali officio et eleemosynarum distributione
ornatur Ecclesia. De materna benignitate Ecclesiae. Quod Ecclesia ad candorem completionis suae
nondum perfecta circa tempus filii perditionis ad perfectum perducetur. Quomodo Ecclesia filios suos in puritate
devotissime offert. Quod Ecclesiam nulla perversitas diabolicae artis obscurare potest. Quod secreta Ecclesiae
humanus intellectus ad plenum intueri non valet. De virginitate Mariae. De dilatatione sacramentorum
verae Trinitatis. Quod cuique fidelium adest ministerium angelorum. De iis qui in fide sanctae Trinitatis a matre
Ecclesia regenerantur ipsa integra permanente. Similitudo de balsamo et onycino et carbunculo. Quod
beatissima Trinitas in baptismo, aperto coelo baptizatis apparet: et eis nigredinem peccatorum abstrahens singulos
candida veste induit. De querimonia Ecclesiae super errore filiorum. Quod duo signa tradita sunt
hominibus ad defendendum se. Similitudo de juvene. Quare Adae non erat danda duplex lex. Quod admonitio
sancti Spiritus apparens, minabatur antiquo serpenti in Noe, circumcisio percussit eum in maxilla
in Abraham, Ecclesia ligavit eum. De tribus alis quid significent. Quod masculi qui in tempore circumcisionis
circumcisi non sunt, transgressores legis fuerunt. Sicut in creatione Adae tres causae designatae
sunt, ita etiam tres causae sunt in viro in procreandis filiis. Quod mulier in amore Dei observans
virginitatem suam valde ornatur a Deo. Quod vir recusans matrimonii consortium in amore Dei,
consors Filii Dei efficitur. Verba Isaiae prophetae. Quod casus Adae clausit homini coelum, quae clausura
duravit usque ad Filium Dei. Verba Evangelii. Verba exhortantis Dei. Quod in circumcisione Abrahae
membrum unum, in baptimo autem Christi omnia membra circumciduntur. Verba Evangelii. Quod omni
tempore et omni aetate omnem sexum, scilicet masculum et feminam in baptismo pie Deus suscipit. Quod
tres in honore sanctae Trinitatis adesse debent baptizando, videlicet sacerdos et duo qui pro illo fidem
spondeant, et isti eidem baptizato carnali copula non commisceantur. Comparatio de infante. Quod omnia
peccata in baptismo remittuntur. Quod quamvis sacerdos peccator sit, tamen officium baptismi Deus ab
eo suscipit. Similitudo de divite. In necessitate si sacerdos non adest, conceditur cuilibet fideli homini
baptizare servata forma baptismi.

Post haec vidi quasi muliebrem imaginem procera
magnitudine instar magnae civitatis habentem caput
miro ornatu coronatum, et brachia de quibus
splendor velut manicae propendebant a coelo ad
terram usque radians. Venter autem ejus in modum
retis multa foramina habentis, per quae plurima hominum
multitudo subit; crura vero et pedes non
habebat, sed tantum super ventrem suum ante altare
quod est ante oculos Dei stabat ipsum expansis
manibus circumplexa, oculis autem suis per omne
coelum acutissime intendebat. At nulla vestimenta
ejus considerare poteram, nisi quod tota lucidissima
claritate fulgens, multo splendore circumfusa
fuerat, in pectore ejus velut aurora rubeo fulgore
micante ubi etiam multimodo genere musicorum
audivi de ipsa hoc canticum quasi aurora valde
rutilans decantari. Et imago illa expandit splendorem
suum velut vestimentum dicens: Me oportet concipere
et parere. Et mox occurrit ei ut fulgur multitudo
angelorum gradus et sedes in ea hominibus
facientium, per quos ipsa imago absolvenda erat.
Deinde vidi nigros infantes juxta terram in aere
quasi pisces in aqua repentes et ventrem imaginis
in foraminibus (quibus ingredi volentibus aperta
patebat) intrantes. At illa ingemuit sursum eos attrahens
qui et ore ejus exierunt, ipsa tamen integra
permanente. Et ecce illa serena lux et in ipsa species
hominis tota, rutilante igne flagrans, secundum
visionem quam prius videram iterum mihi apparuit,
et singulis eorum nigerrimam cutem abstrahens et
extra viam cutes illas projiciens singulos illorum
candidissima veste induit, ac eis clarissimam lucem
aperuit, singulis eorum dicens: Exue vetustatem
injustitiae, et indue novitatem sanctitatis, reserata
est enim tibi janua haereditatis tuae. Considera ergo
quomodo doctus sis, ut cognoscas patrem tuum
quem confessus es. Ego suscepi te et tu confessus
es me. Nunc ergo respice duas semi as,
unam ad orientem, et alteram ad aquilonem. Si
igitur interioribus oculis tuis diligenter inspexeris
me ut in fide doctus es, suscipiam te in regno meo.
Et si me perfecte dilexeris, faciam quodcunque
petieris. Si autem me despexeris, te a me avertens
et retro respiciens, nec me scire aut intelligere
volens, te sordidum in peccatis ad puram
poenitentiam revocantem si tu ad diabolum recurris
quasi pater tuus ille sit: tunc suscipiet te perditio,
quia secundum opera tua judicaberis, quoniam
cum bonum dederim tibi, cognoscere me noluisti.
Infantes autem qui ventrem imaginis subierant, in
splendore qui eam circumfuderat ambulabant. Et
illa benignissime eos intuens, tristi voce dicebat:
Isti filii mei rursum revertentur in pulverem; multos
tamen concipio et pario qui me matrem suam
diversis concussionibus fatigant et opprimunt me
impugnantes haereticis et schismaticis ac sibi inutilibus
praeliis, in rapinis et homicidiis, in adulteriis
et fornicationibus, atque in multis aliis hujusmodi
similibus erroribus. Sed plurimi ex istis resurgunt
in veram poenitentiam ad vitam aeternam, et plurimi
cadunt in fallaci obduratione ad mortem secundam.
Et iterum audivi vocem de coelo dicentem
mihi: Plena constructio viventium animarum quae
construitur in coelis vivis ex lapidibus ornata immenso
decore virtutum in filiis suis quos complectitur
tanquam capacissima civitas: plurimam turbam
populorum et ut latissimum rete maximam
multitudinem piscium in supernis virtutibus decentissime
floret secundum quod in nomine Christiano
viget opus fidelium hominum.

Unde quod nunc vides quasi muliebrem imaginem
pro cera magnitudine instar magnae civitatis, designat
sponsam Filii mei quae semper gignit filios
in regeneratione spiritus et aquae, cum eam fortissimus
praeliator posuerit in latitudinem virtutum
comprehendere et perficere plurimam turbam in
electis suis et est instar turris magnae, quoniam
nullus hostis eam praevalet expugnare, contraria
impugnatione a se infidelitatem expellentem et se
fideliter expandentem: quod in mortali saeculo secundum
hoc intelligitur quod unusquisque fidelium
praebet exemplum proximo suo, per quod ipsi plurimas
virtutes operantur in coelestibus. Sed cum
unusquisque justorum pervenerit ad filios lucis,
tunc in ipsis apparebit opus bonum quod operati
sunt, quod in mortalitate terreni pulveris cognosci
non potest, quoniam hic in umbra inquietudinis
obscuratum est. Et habet caput miro ornatu coronatum;
quia ipsa in ortu suo cum in sanguine Agni
suscitata est, decenter in apostolis et martyribus
decorata est vera desponsatione desponsata Filio
meo, quoniam in cruore ejus se fideliter exstruxit
in fidelem aedificationem sanctarum animarum. Quapropter
et brachia habet de quibus splendor velut
manicae descendit a coelo ad terram usque radians;
quae est operatio fortitudinis in sacerdotibus qui
in puritate cordis et manuum in sacramento corporis
et sanguinis Salvatoris sui, sacrosanctum
sacrificium super sanctum altare in virtute bonorum
operum offerunt, quod est clarissimum opus
misericordiam facientibus qui in largitate semper
omni dolori adjutorium impendunt, mitissimo
corde eleemosynam in pauperes distribuentes, et
sic in perfecto animo suo dicentes: Haec non est
substantia mea, sed ejus qui creavit me, quia hoc
opus a Deo inspiratum: ante oculos ejus repraesentatur
in coelo cum in cultura Ecclesiae, per fideles
homines perficitur in terra. Quod autem venter ejus
est in modum retis multa foramina habentis per
quae plurima hominum multitudo subit: hoc est materna
benignitas ipsius quae ad capturam fidelium
animarum aperta est in multiplici celsitudine virtutum
in quibus credentes populi per fidem verae
credulitatis devote conversantur. Sed is qui rete
suum projecit in capturam piscium est Filius meus
sponsus dilectae Ecclesiae suae, quam in sanguine suo
sibi ad reparandum casum perditi hominis desponsavit.
Quae nondum crura aut pedes habet, quia ad
fortitudinem constitutionis suae neque ad summum
nitorem completionis suae deducta est, quoniam
circa tempus filii perditionis qui mundo errorem
inducet, ignitam et sanguinolentam crudelissimae
perversitatis angustiam copiosissime in membris
suis patietur, per quam calamitatem sanguineis
vulneribus ad perfectum deducta: propere curret in
coelestem Jerusalem, et cum in sanguine Filii mei
nova nupta suaviter orta sit, ipsa hoc ardore vitam
in plenitudine gaudii sobolis suae intrabit. Sed tantum
super ventrem suum ante altare quod est ante
oculos Dei stabat ipsum expansis manibus circumplectens;
quoniam ipsa semper praegnans atque
filios suos in vera ablutione procreans est eos devotissime
per purissimas orationes sanctorum Deo
offerens. Et per suavissimum odorem discretionis
occultarum et manifestarum virtutum quae proferuntur
in intentione oculorum mentis, abjecta
omni fictione simulationis et appetitu humanae laudis;
ut thus purgatur ab omni injuria contrarii fetoris
quae quidem bona operatio, conspectui Dei
suavissimum sacrificium est; in quo nova sponsa
frequenter laborat toto desiderio in opere fructuosarum
virtutum ad coelestia anhelans, atque tricesimo
et sexagesimo et centesimo fructu excelsam
turrim supernorum murorum aedificans.

Unde et oculis suis per omne coelum acutissime
intendit, quia intentionem suam quam in coelestibus
devotissime habet, nulla perversitas obscurare
potest, nec ulla persuasio diabolicae fraudis, nec error
praevaricantis populi, nec diffusae in diversis
terris concussiones ubi insani homines in incredulitate
furoris sui crudeliter se discerpunt. Sed quod
nulla vestimenta ejus considerare potes, hoc est
quod secreta illius, humanus intellectus in infirmitate
fragilitatis suae gravatus, ad perfectum intueri
non valet, nisi quod tota lucidissima claritate
fulgens, multo splendore circumfusa est; quoniam
verus sol clarissima inspiratione Spiritus sancti et
decentissimo ornatu virtutum eam undique perfudit.
In pectore ejus velut aurora rubeo fulgore
micante, quia in cordibus fidelium integritas beatissimae
Virginis Filium Dei generantis ardentissima
devotione fulget, ubi etiam multimodo genere musicorum
audis de ipsa hoc canticum quasi aurora
valde rutilans decantari; quoniam omnis vox credentium
ut intellectui tuo infunditur virginitatem
illius illibatae virginis tota intentione in Ecclesia
amplecti debet. Quod vero eadem imago expandit
splendorem suum velut vestimentum dicens quod
oporteat ipsam concipere et parere: hoc est quod
in Ecclesia dilatatur sacramentum confessionis
verae trinitatis, quia amictus ipsius est in protectione
fidelium populorum, per quos ipsa consurget
in aedificationem viventium lapidum in fonte purissimi
lavacri dealbatorum, sicut et ipsa confitetur
necesse ad salvationem ut concipiat filios in benedictione,
et ut pariat eos in ablutione per regenerationem
spiritus et aquae. Quapropter et mox accurrit
ei ut fulgur multitudo angelorum gradus et
sedes in ea hominibus facientium per quos eadem
imago perficienda est; quia cuique credenti homini
adest metuendum et diligendum ministerium beatorum
spirituum ascensus per fidem et repositiones
per summam quietem illis fidelibus praeparantium
in quibus ipsa felix mater Ecclesia ad decorem sui
perducenda cognoscitur.

Sed et deinde vides nigros infantes juxta terram
in aere quasi pisces in aqua repentes et ventrem
imaginis in foraminibus (quibus ingredi volentibus
aperta patet) intrantes; quae est nigredo stultorum
hominum qui nondum abluti sunt in lavacro
salvationis, sed ipsi terrena diligentes, et in eis
ubique discurrentes atque habitationem suam
in eorum instabilitate ponentes, ad matrem
sanctitatis tandem perveniunt, et dignitatem
secretorum ejus intuentes benedictionem ipsius
suscipiunt, per quam diabolo abstrahuntur
ac Deo redduntur sacram constitutionem ecclesiastici
ordinis in qua fidelis homo ad salvationem
beatificari debet subeuntes, cum in semetipsis
dicunt Credo in Deum, et reliqua ad beatam
fidem spectantia. Unde et illa ingemuit sursum
eos attrahens, qui ex ore ejus exeunt, ipsa tamen
integra permanente; quoniam haec beata mater
intima suspiria trahit quando baptisma cum charismate
in sanctificatione Spiritus sancti consecratur,
ut homo in vera circumcisione spiritus et
aquae innovetur, hunc in modum sursum summae
beatitudini quae caput omnium est offerendus, quo
membro Christi facto, cum per invocationem
sanctae Trinitatis quasi per os beatae Mariae ad
salvationem regeneratur; nullam laesionem eadem
mater patitur, quia ipsa in aeternum permanebit
in integritate virginitatis suae, quae fides catholica
est, quoniam ipsa nata est in sanguine veri agni
sponsi sui; qui sine ulla corruptione integritatis ex
integerrima virgine natus est. Sic et ipsa sponsa
integra permanebit, ita quod nullum schisma eam
corrumpere poterit. Saepe tamen a perversis hominibus
fatiganda, sed per adjutorium sponsi sui
semper fortissime se tuetur ut virgo quae saepe in
concupiscentiis carnis per diabolicam artem et persuasiones
multorum hominum oppugnatur; sed
tamen ipsa per orationes suas quas fundit ad Dominum,
a tentationibus illorum strenue liberatur
conservans benignitatem suam. Ita etiam Ecclesia
repugnabat nequissimis corruptoribus qui sunt
errores haereticorum, scilicet tam malorum Christianorum
quam Judaeorum et aliorum infidelium
qui eam infestant, virginitatem ejus quae fides catholica
est, corrumpere volentes, ipsa tamen eis
viriliter resistente, ne corrumpatur, quia semper
virgo fuit et est et permanebit, vera fide, id est
materia virginitatis ejus contra omnem errorem
integra permanente; ut et honor castae virginis in
materia pudoris corporis ejus contra omnem tactum
libidinis incorruptus perseverat. Unde et
Ecclesia omnium Christianorum virginea mater est;
quoniam in secreto Spiritus sancti eos concipit et
parit, illos Deo offerens, ita quod et filii Dei vocantur.
Et ut beatissimam matrem Spiritus sanctus
obumbravit, ita quod sine dolore mirabiliter Filium
Dei concepit et peperit et tamen virgo permansit;
sic et Ecclesiam felicem matrem credentium
Spiritus sanctus illustrat, et sine ulla corruptione
simpliciter filios concipit et parit, et virgo perdurat.
Quid hoc? Ut balsamum ex arbore sudat, et
ut fortissimae medicinae ex onychino vase quae in
eo latent emanant, et ut clarissimus splendor ex
carbunculo absque omni impedimento se diffundit;
sic Filius Dei sine omni obstaculo corruptionis
ex virgine natus est, et sic etiam Ecclesia
sponsa ejus absque omni inquinatione erroris filios
suos generat; virgo tamen in integritate fidei permanens.

Quod autem vides, quomodo illa splendida lux,
et in ipsa species hominis tota rutilante igne flagrans,
secundum visionem quam prius videras iterum
tibi apparet; hoc est quod vera trinitas in vera
unitate, scilicet lucidissimus Pater, et in Patre
dulcissimus Filius ejus qui ante tempora secundum
divinitatem in Patre manens, sed in tempore secundum
carnem de Spiritu sancto conceptus et de
virgine natus ut in verissima visione tibi praemonstratum
est, nunc etiam ad confirmationem fidei tibi
ostenditur, quoniam eadem beata trinitas in sancto
baptismo baptizatis aperto coelo apparet: ut fidelis
homo hanc fidem suscipiat, quomodo unum
Deum in vera trinitate colat, quae etiam in primo
sacramento baptismatis veraciter apparuit. Et singulis
eorum integerrimam cutem abstrahens ac
extra viam cutes projiciens, singulos illorum candidissima
veste induit ac eis splendidissimam lucem
aperit singulis eorum verba beatae admonitionis
proferens; quia divina potestas corda hominum
aspiciens, in lavacro baptismi infidelitatem scelerum
suorum misericorditer aufert, atque scelera
illa extra viam qui Christus est abjicit, quoniam
non mors in Christo sed vita per puram confessionem
et per ablutionem peccatorum in ipso est;
cum per ipsum quisque fidelis candore salutis induuntur,
et cum illi per eum claritas beatae haereditatis
de qua primus homo expulsus est aperitur,
ipse scilicet admonetur per verba veritatis, ut
deponat veterem consuetudinem iniquitatis, et ut
assumat novum donum gratiae ad salvationem.
Sed quod infantes qui ventrem imaginis subierant
in splendore qui eam circumfuderat ambulant:
hoc est quod ii quorum mater felix Ecclesia per
fontem sacri baptismatis existit; in lege divina
qua eadem mater illustrata et ornata eos instruxit
permanere atque eam conservare debent, ne si
eam infideliter abjecerit: rursum peccatis a quibus
mundati erant inquinentur. Unde etiam illa
benignissime eos intuens tristi voce dicit, quod
illi filii sui rursum revertentur in pulverem; quia
eadem beata mater illos interiori dilectione diligens
ac eis ex intimis visceribus condolens, conqueritur
quod ipsi quos in lavacro regenerationis
genuit, mundos videlicet in coelestibus effectos,
iterum terrenis causis inhiantes in peccatis sordescant.
Quomodo? Quia multi fidem exterius percipientes:
interius eam diversis vitiis impugnant,
magis viam erroris quam viam veritatis gradientes,
ex quibus tamen plurimi a falsitate resipiscunt,
plurimi etiam in iniquitate permanent; ut
et illa mater verbis suis quae supra adducta sunt,
demonstrat.

Nam duo signa legis signatorum tradita noscuntur
hominibus, scilicet circumcisio in antiquis
patribus, et baptismus in novis doctoribus, per
quae ingrati sunt homines ut bos jugo suo; quoniam
quamvis ille stimulo corriperetur, curruum
tamen sulcum induceret si jugo non esset alligatus.
Simili modo non incederent homines per vias
meas, si non essent ligati jugo signorum suorum.
Hoc tale est velut si juvenis aliquis incederet via
aliqua, et pater ejus ei diceret: Ambula recto itinere,
et tamen non daret illi gladium nec alia
bellicosa arma, quibus si occurreret periculum, se
defenderet. Quid tunc? Nudus fugeret: nec auderet
nec posset se defendere a periculo sibi occurrente,
et eum a via sua impedire volente, sed
absconderet se, quia signatus non esset terribili
armatura, per quam se defendere deberet. Sic
esset populus meus nudus si non esset baptizatus,
unde terribilis apparet inimicis suis qui eum cum
chrismate baptimatis signatum vident, per quod
signum etiam fortiter illis repugnat, qui eum destruere
volunt, sive humana turba sive acies sit
diabolica. Sed Adae non erat danda duplex lex.
Quomodo? Ego dedi ei legem in arbore, cum me
videret in innocentia cordis; ipse autem contemsit
me callido serpenti consentiens, quod ita noxium
fuit ut nunquam mortalis oculis me videre
possit quandiu in hoc transitorio saeculo manet.
Sed quia Adam praeceptum meum transgressus est,
sine lege cum genere suo fuit, usque ad tempus
illud quod nobilitatem Filii mei praenuntiavit. Admonitio
autem Spiritus sancti in Noe apparuit cum
genus humanum perire properavit: ubi super diluvium
arcam erexit, quoniam ante saecula praevidit
quod post illud iniquum genus quod se teterrima
iniquitate polluerat, nova soboles exsurgere
debuit. Nam post transitum Adae, genus ipsius
ignorans quod ego Deus sum, errabat, dicens:
Quis est Deus? Quis est Deus? Et tunc oriebatur
in illis omne malum: ita quod inter eos antiquus
serpens soluta potestate cucurrit, suadens illis ut
omnem voluntatem ejus explerent. Ipse enim tunc
a vinculo ligaturae solutus erat: ita quod ei ante
diluvium non minans adversabatur admonitio Spiritus
sancti, ut illi adversatus sum in Noe, in quo
nova soboles exorta est: cum populum meum taliter
erudivi quod eruditionis illius non poterit
oblivisci. Nam admonitio Spiritus sancti, primum
illi in Noe minata est; postea autem circumcisio
in maxillam percussit eum, in Abraham; deinde
vero Ecclesia ligavit in novissimo tempore usque
dum pertranseat mundus in ultimo die. Sed ego
permisi diabolum potestatem suam ante diluvium
exercere in mundo, propter antiquum certamen
quo devicit Adam donec ventrem suum cadavere
omnis iniquitatis implevit; et hoc ideo permisi,
quia justum est judicium meum. Unde etiam ego
suscitavi aquas diluvii, et peccatores occidi, reservans
in mysterio meo Noe, quem idem Satanas
exspoliare non potuit, quoniam in voluntate mea
super diluvium erat. Et ego designavi in diluvio
rectissimum germen, videlicet Filium meum novo
saeculo praenuntians eum, qui silenter veniens in
mundum, sanctam Trinitatem manifestavit veracissime
colendam. Quomodo?

Tres alas ostendit quae sanctam Trinitatem significant:
ubi tu Synagoga me negabis, et ubi alienus
populus me suscipiet, ubi et tu, o Abraham, magnificaberis.
O Abraham, tu es circumdatus circumcisione,
tu es ut muro septus Veteri Testamento,
tu es ornatus aurora solis Ecclesiae. Ego
tibi et generi tuo dedi circumcisionem usque ad
Filium meum, qui aperte peccata hominum remisit,
et ubi carnalis circumcisio veteris praeputii cecidit:
cum fons baptismi in sanctificatione lavacri
filii mei veraciter ebullivit. Sed qui in tempore
circumcisionis ex genere tuo circumcisi non sunt
secundum tempus quod eis ostensum est, sive
minoris sive majoris aetatis essent, pactum foederis
mei transgressi sunt, praeter mulieres quibus circumcisio
non est injuncta; nam mulier non est
circumcidenda, quia maternum tabernaculum latet
in corpore ejus, nec tangi potest tactu exteriori,
et quoniam ipsa est sub potestate viri, ut servus
sub domino suo. Nam vir tres causas habet in
opere suo, id est concupiscentiam, fortitudinem et
studium. Concupiscentia autem incendit fortitudinem,
unde in utroque est studium laboris et ardentis
voluntatis ipsorum. Hoc tale est ut in creatione
Adae tres causae designatae sunt; quia voluntas
Dei in potestate formavit hominem, et hoc in
magna pietate complevit, cum ipse hominem ad
imaginem et similitudinem suam fecit. In voluntate
autem Dei, nota viri concupiscentiam; et in potestate
Dei, viri fortitudinem, atque in pietate voluntatis
ac potestatis Dei, studium concupiscentiae
et fortitudinis viri. Hoc modo per virum procreatur
genus humanum ex muliere; quia et Deus fecit
hominem de limo terrae, quoniam ut terra in virtute
germinis fructuum agrorum est, ita et mulier
in humore partus ad pariendum filios posita est.
Quid hoc? Mulier habet tempus revelationis humoris
qui in ipsa est, et qui se humida virtute cum
calore in ea diffundit: alioqui voluntarie virum
non susciperet, sed dedignando eum voluntati
illius non consentiret, nec filios procrearet. Nam
si virtutem humoris in calore non haberet, infructuosa
maneret: sicut arida terra quae se non
flectit ad ullum usum fructuositatis. Sed et illa
virtus humoris non semper in calore incendium
ardoris concupiscentiae in muliere habet, nisi ipsa
prius tacta a viro, agnoscat ardentem concupiscentiae
fervorem: quia in illa non est tam fortis
et tam fervens concupiscentia sicut in viro, qui
fortis est tanquam leo ad concupiscentiam operis
filiorum; ita quod ipse habeat fortitudinem concupiscentiae
ac operis, muliere tantum hoc negotium
habente quod subjacet imperio voluntatis
illius, quoniam ipsa occupata est in procreatione
natorum, usquedum eos producat in mundum.
Quae dum desiderat Filium meum, in amore ejus
cupiens observare virginitatem suam: valde ornatur
in thalamo ipsius, quoniam contemnit ardorem
quem pro charitate illius sustinet: nolens
dissolvi incendio ardentis libidinis, perseverans in
pudicitia, quia carnalem virum in spirituali desponsatione
despicit; toto desiderio anhelans post
Filium meum, recordationem viri carnalis abjiciens.
O charissima germina, et o dulciores et suaviores
flores super omnia aromata: ubi mollis et fragilis
natura quasi aurora ad desponsationem Filii mei
consurgit, casta dilectione valde eum amans, illa
ei sponsa, et ipse illi sponsus, cum hoc genus virginum
valde diligit eum in superno regno insignibus
ornamentis adornandum. Sed quid nunc?

Cum etiam fortitudo viri recusat ducere consortium
matrimonii, ita quod vir propter amorem
Filii mei se coercet in vivida natura sua, cum floret
in germine filiorum; ipse tamen constringens membra
sua ne exerceant concupiscentiam carnis suae,
hoc mihi valde amabile est quia scilicet vir hoc
modo vincit se ipsum. Unde et ego faciam eum
consortem Filii mei; et ponam eum serenissimum
speculum ante faciem ejus, quia fortiter restitit
diabolo; qui sibi humanum genus per infidelitatem
nequissimae sordis attraxerat. De cujus laqueo ut
eriperetur, Filium meum misi in mundum, natum
ex dulcissima virgine sine omni macula peccati,
afferentem fontem salvationis, quem ipse innocens
agnus sacravit, ut praeputium veteris criminis in
eo aboleretur. Quid hoc? Amarissimum praeputium
est crimen transgressionis Adae quod Filius meus
abstulit; cum ipse fontem salutis ingressus Christianam
cohortem nobilissime dedicavit, ut serpens
antiquus, qui hominem deceperat, in illo lavacro
mergeretur. Quomodo? Filius conditioni patris sui
respondet; necnon et haereditatem ejus retinet.
Quid hoc? Genus Adae transgressione illius de loco
amoenitatis expulsum est, et in baptismo salvationis
per Filium meum ad vitam revocatum est. Quomodo?
Ipse super incredulos qui praeceptis meis
repugnaverunt vocem benedictionis dedit; ita quod
exterriti veniam in spiritu contritionis peterent, ut
Isaias servus meus secundum hoc quod a me accepit
protestatur, dicens: Et venient ad te curvi
filii eorum qui humiliaverunt te, et adorabunt
vestigia pedum tuorum omnes qui detrahebant tibi
(Isa. LX). Quid hoc? O tu qui es superna pax et
purissimus sol, per te ebulliet vivens radix quae
est regeneratio spiritus et aquae, cum illi solerter
venient ad agnitionem tuam qui in spurcitia nefandissimae
immunditiae sub gravissima maledictione
prostrati erant, quoniam ipsi hoc modo quasi curvi
vix tandem ad veritatem et ad justitiam surgent.
Quomodo? Ipsi maternam dulcedinem verae fidei
sugent, eam visibiliter videndo, nescientes; sed
tantum illam fideliter credendo rapientes. Et qui
sunt illi? Videlicet qui in materia peccati de his
orti, te in ardenti charitate nunquam viderunt; sed
qui te crudeliter opprimendo pertinaciter afflixerunt,
quasi tu illorum non dominareris: te in bono
sensu dulcissime amaverunt. Et adeo cum veram fidem
secuti fuerint, velut regem apprehendent te, et
tanquam Dominum adorabunt te, atque festinanter
current sequentes sanctissima itinera tua quae eis
praecepisti ita ut semper elevatis manibus in te aspiciant
atque in bonis operibus ad te semper vigilent,
in fide, scilicet te videre taedium non capientes,
et hoc omnes illi facient; qui prius impudice
et irreverenter te dilaniaverunt, et qui in odio ac
in invidia se a te diviserunt, cum tunc in speculo
fidei ardenter te amplexerunt. Quid hoc?

Nam casus Adae clausit coelum in indignatione
mea, cum homo me sprevit, et callidum serpente
audivit. Unde et ipsi clausa est omnis gloria paradisi.
Quae clausura duravit usque ad claritudinis
meae Filium, qui in voluntate mea fluentem Jordanem
intravit; ubi et vox mea clare intonuit cum
dicerem, quia ipse esset Filius meus dilectus, in quo
mihi bene complacuissem; quoniam hoc volui, ut in
fine temporum redimerem hominem per Filium meum
mihi indissolubili amoris vinculo ita adhaerentem,
ut favus melli adhaeret, quem etiam idcirco mihi in
fontem; me fontem aquae vivae designantem, ut et
ipse fons salutis, animas illas de aeterna morte
resuscitaret, quibus in aqua per Spiritum sanctum
remissio peccatorum daretur. Quapropter et ibi
Spiritus sanctus apparuit, quia fidelibus per eum
remissio peccatorum fit, ubi ob mysticum secretum
unigenitum meum Spiritus sanctus in specie columbae
ostendit quae simplicis et sinceri moris est,
quoniam et Spiritus sanctus in simplicitate et in
bonitate omnium bonorum indeficiens justitia est.
Et hoc decebat, quia Filius meus sine ulla macula
criminis ex virgine natus est, ut etiam homo qui
cum peccato de viro et muliere nascitur sine peccato
splendide et gloriose renasceretur, sicut ipse
Filius meus in Evangelio ad Nicodemum ait: Amen,
amen dico tibi, nisi quis renatus fuerit ex aqua et
spiritu, non potest introire in regnum Dei (Joan. III).
Quid hoc? Constantissima certitudine et non instabili
ambiguitate dico tibi qui natus es ex corruptione,
quia homo qui ortus est de ardenti concupiscentiae
calore et involutus venenosa veste, nisi
in vero gaudio novae sobolis renascatur ex aqua
sanctificationis et spiritu illuminationis, in tempore
neglectus sui confundetur. Quomodo? Quia homo
velut aqua, cum spiritu vegetationis suae inundat,
quoniam ut aqua sordes emundat, et ut spiritus
inanimata vivificat (nisi in vera generatione purgetur)
non poterit per introitum salvationis haeres
regni Creatoris sui fieri, quia in peccato primi parentis
quem diabolus fraudulenter decepit obligatus
est. Quomodo? Quoniam ut fur qui nobilissimam et
pretiosissimam pecuniam regis furatur, furtive subintrat,
sic tortuosa conceptio in ingluvie suggesta a
diabolo subdole irrepsit, ita quod ipse dilectissimam
gemmam sanctae innocentiae et castitatis in quibus
Spiritus sanctus habitat nequiter abstraxit. Unde
nunc in sanctificatione ablutionis emundanda est.
Nam mortiferus calor quem libido in cumulatione
concupiscentiae praevaricationis praeceptorum omnipotentis
Dei succendit, in illo submergendus est,
qui nunquam mirabilia sua invidiose abscondit,
sed ea in incomprehensibili pietate misericorditer
ostendit. Audite ergo Filium in hac constitutione
regenerationis quae revelatio regni mei est, et discite
ab eo ut praecepta mea compleatis. Sic facite.
Nam hoc mihi acceptum est, et cavete ne vos antiquus
serpens seducat; et non moriemini si baptismum
vestrum servaveritis, ut vobis in nomine
beatissimae Trinitatis praeceptum est. Et quoties
cecideritis, surgite cum correctione poenitentiae
secundum misericordiam meam de peccatis vestris.
O vos charissimi filii mei, cognoscite bonitatem
Patris vestri; qui vos in semetipso per puram confessionem
et per veram veniam de maxilla diaboli
liberavit, et qui vobis omnia bona contulit, in quibus
laborare debetis, ut coelestem Hierusalem possideatis;
quam per fallacem deceptionem perdidistis,
quia nemo perditam haereditatem suam recuperare
potest, nisi per sudorem laboris sui. Vos
autem supernam beatitudinem scilicet excellentissimam
haereditatem vestram, facile non difficili lege
recipere potestis. Nam Spiritus sanctus, ut praedictum
est, potestatem Satanae in baptismo expellit
ab homine, sanctificans eum novum hominem in
regeneratione, ut perdita gaudia recipere valeat.
Unde quisquis salvari desiderat in purgatione criminum
suorum, regenerari non recuset.

Nam, ego dedi masculis generis Abrahae circumcisionem
membri unius, sed in Filio meo praecepi
viris ac mulieribus cunctorum populorum circumcisionem
omnium membrorum suorum. Quomodo?
Circumcisio baptismi orta est in baptismo Filii mei
quae et duratura est usque in novissimum diem; et
post illum diem, sanctitas ejus in aeternitate manebit,
nec finem accipiet; atque ita qui in lavacro
baptismi circumciduntur, verissime conservabuntur,
si hoc lavacrum justis operibus fideliter conservaverint,
quia ego hominem sive infirmioris sive
fortioris aetatis sit, suscipiam si foedus meum custodierit,
quod mecum pepigit, scilicet in me credendo,
et in vera Trinitate me confitendo, seu per
se ipsum seu per alios qui pro eo fidejubent, ut
infans aut mutus qui non loquitur, qui verba alieni
oris expostulat, et non delebo eum in aeternum; ut
illum qui fontem hunc cum opere fidei recipere recusaverit,
quemadmodum in doctrina Evangelii Filii
mei scriptum est: Qui crediderit et baptizatus fuerit
salvus erit, qui vero non crediderit condemnabitur
(Marc. XVI). Quid hoc? Ille homo qui per suam scientiam,
quae interior oculus est, istud videt quod exteriori
visui absconsum est, et in hoc non dubitat,
hic certissime credit, et haec fides est. Nam quod
homo exterius cernit, hoc et exterius novit, et quod
interius videt, hoc et interius considerat. Ideo cum
scientia hominis per speculum vitae ardenter percipit
incomprehensibilem divinitatem quam exterior oculus
aspicere non valet, tunc desideria carnis opprimuntur
et alliduntur ad petram. Unde et spiritus hominis
illius ad veram altitudinem suspirat, hanc regenerationem
sentiens, quam Filius hominis Spiritu
sancto conceptus attulit, quem intacta mater non de
carne viri sudantis in libidine accepit; sed de secreto
patris omnium. Qui suaviter veniens, purissimum
et vivum speculum in aqua ostendit; ita quod homo
per illud in regeneratione vivit. Nam sicut homo
nascitur ex carne, divina potestate in forma Adae illum
creante; ita Spiritus sanctus recuperat vitam animae
per inundationem aquae, cum ipsa spiritum hominis
in se accipit, eum resuscitans ad vitam, ut prius
in unda sanguinis suscitatus est; cum in corporali
vasculo manifestatus est, ut enim forma hominis
tunc sensibiliter formatur cum homo dicitur: sic
spiritus hominis ante oculos Dei tunc in aqua vivificatur,
ita quod eum Deus ad haereditatem vitae
novit. Unde qui sic fontem salutis cum foedere justitiae
suscipit, vitam in salvatione invenit, quia
fideliter credidit; qui vero credere non vult, mortuus
est, quoniam spiracula spiritus non habet,
cum quibus in altitudinem coeli volet: sed tantum
tangendo caecis oculis palpitat, in obumbrata scientia
carnis non vivens, quia vitali disciplina caret,
quam Deus spiravit in hominem, sursum contra
voluntatem carnis ascendentem. Quapropter iste
in mortem infidelitatis condemnabitur, quia lavacrum
salutis non habuit. Ego enim nec tempus
nec genus ab hac salute separavi, sed hanc vocationem
omni populo per Filium meum clementer
institui.

Nam, in quocunque tempore labentium horarum,
cujuscunque sexus aut aetatis homo sive masculus
sive femina, infans aut decrepitus: cum in affectu
devotionis ad baptismum venerit, ego cum pietatis
adjutorio suscipiam cum. Et non recuso lavacrum
baptismi infantis, ut quidam falsi deceptores loquuntur;
qui me talem oblationem abjicere mentiuntur,
sicut etiam in Veteri Testamento non
sprevi infantis circumcisionem; cum ille eam nec
voce expeteret nec voluntate susciperet, quam tamen
parentes pro ipso compleverunt. Ita etiam
nunc in nova gratia non abjicio baptismum infantis:
quamvis ille eum nec loquendo, nec consentiendo
quaerat, sed tantum parentibus ejus id pro
eo exsequentibus.

Et tamen si ille salutem consequi desiderat, omni
jure fidelem promissionem adimplebit, quam illi
pro eo spoponderunt, qui eum ad sacrosanctum
fontem exhibuerunt, qui tres homines in honore
sanctae Trinitatis esse debent, sacerdos scilicet qui
ipsum perfundit, et duo qui pro illo verba fidei
spondent. Qui autem hoc modo in lavacro baptismatis
baptizato conjunguntur; in carnali procreatione
ei non commisceantur, quia in spiritali generatione
ei adhaeserunt. In baptismo enim Filii mei
ego Pater intonui: quod sacerdotem in lavacro benedictionem
dantem ostendit, et Spiritus sanctus
in specie levis volucris visus est, quod unum in
simplicitate cordis, ibi hominem baptizandum alloquentem
et docentem denuntiat, atque Filius meus
in carne baptizandus aderat; quod mulierem in
suavitate matris astantem ob dulcissimam incarnationem
ejusdem Unigeniti declarat. Quid nunc?
Sed sicut infans lacte et escis ab alio sibi contritis
corporaliter pascitur, ita etiam doctrinam et in
baptismate sibi propositam fidem ex intimo corde
observabit. Quod si ubera matris suae non sugit, nec
contritas sibi escas suscipit incunctanter moritur;
sic etiam si nutrimenta piissimae matris Ecclesiae
non accipit, nec verba fidelium doctorum in baptismate
proposita retinet; crudelitatem mortis
animae non evadit, quoniam salvationem animae et
dulcedinem aeternae vitae recusavit. Et sicut cum
idem infans corporalem cibum dentibus suis molere
non potest, alius ei illum ad deglutiendum ne moriatur
conterit; sic etiam faciendum est cum ille
in baptismo verba ad confitendum me non habet,
aderunt ei spirituales adjutores qui ipsi cibum vitae,
id est catholicam fidem ne in laqueo perpetuae
mortis comprehendantur proponant. Quomodo?
Dominus servo suo voluntatem suam voce praecipientis
proponit, et ille eam in timore opere complet,
et mater filiam suam in charitate docet, et illa
verba ejus cum subjectione perficit; ac simili modo
debitores fidei baptizato verba salutis opportune
proferant, ut ille ea fideli devotione ob amorem
coelestium adimpleat.

Nam nullus tam gravi pondere peccatorum premitur,
si in nomine sacrosanctae Trinitatis in sanctum
baptisma mittitur quin vere omnia crimina
sceleris ejus deleam, sicut et in infante cum in lavacro
regenerationis perfunditur: veterem culpam
Adae veraciter abluo. Sed non mireris, homo, quod
in fonte baptismatis ab omnibus peccatis suis homo
justificatur, ita quod de pondere peccatorum suorum
in eo clementissime alleviatur. Nam innocens
agnus qui sine ulla macula peccati fontem baptismi
ingressus est, cum magno sacramento incarnationis
suae crimina peccatorum hominum in baptismate
misericorditer abstulit. Sed omnia attentissime perscrutor,
et in hoc saeculo et in aeternitate ubi mors
corporum non est, sed omnia aperta. Quid est hoc?
Gehenna in operibus mortis probatur, et vita aeterna
in operibus quae pertinent ad vitam. Quomodo?
Mors per mortem probatur, quia cum homo sine
poenitentia et sine misericordia Dei (quoniam non
requirit eam) justo Dei judicio in peccatis moritur;
mors enim in morte inferi discutitur. Vita quoque
probatur per vitam; ita quod bona opera fulgent in
coelis, cum vita aeterna dominatur illis. Ita etiam
qui in fonte benedictionis baptizantur, in sanctitate
sanctae regenerationis probantur. Et cum ibi per
invocationem benedictionis sacerdotis invocor, aures
meae verbis fidei patent, quamvis ille qui ibi
me invocat, in obligationibus peccatorum sit. Nam,
quamvis sacerdos peccator sit, tamen officium baptismi
ab eo suscipio, si illud per invocationem nominis
mei fideliter exercet. Ipsius autem iniquitas
condemnabit eum, si in ea sine poenitentia perseveraverit.
Celebrationem vero baptismi non recuso
ab eo suscipere, cum in verbis fidei me invocaverit.
Quid est hoc? Si aliquis dives homo dispensatorem
habet, qui militibus suis bona sua recte dispensans,
officium suum fideliter exercet, qui etsi
idem dispensator de alio opere suo culpabilis est;
tamen dominus suus non dedignatur ab eo suscipere
officium suum, dicens forsitan ei: Serve nequam in
opere tuo, unde et illum in mente sua indignum
habet; officium tamen justitiae suae ab eo non dedignans
accipere. Sic etiam ego qui plurimos dispensatores
habeo, a sacerdote qui recte unctus in officio
suo fideliter manet, quamvis de aliis operibus
suis culpandus sit, non dedignor suscipere sacramentum
meum, de aliis tamen injustis actibus suis
eum mihi contrarium judicans, nec tamen quod
meum est ab eo suscipere contemnens.

Quod si aliquis baptizandus separationem animae
et corporis sui adesse putans baptisma quaesierit
nec sacerdotem a quo baptizetur habere possit,
tunc si quis eum per invocationem trinae majestatis
perfuderit, baptizatus est. Et remissionem peccatorum
suorum, gratiamque supernae beatitudinis
per hanc perfusionem accipiet, quia in fide catholica
perfusus est, nec hoc baptisma mutari poterit.
Sed tamen in invocatione hac nulla persona istarum
trium ineffabilium personarum omittenda est,
quoniam si ibi ulla earum per infidelitatem invocari
omittitur; tunc ibi veritas salutem non operatur,
sed potius falsitas deceptionem tribuit. Unde et ibi
invocatio hujus ineffabilis Trinitatis non deerit;
quia et purissimo baptismati Filii mei Trinitas non
defuit, sed ibi mirabilia sua mirabiliter per semetipsam
declaravit. Quapropter et homines qui salvari
desiderant, regenerationem vitae ad salvationem
percipiant; et hanc percipere non negligant ne
pereant, quia ut abortivum abjicitur quod perit sine
calore vitae nec in formatione nec in excitatione
adhaerens visceribus matris suae, ita etiam in periculo
mortis sine consolatione Spiritus sancti detinentur;
qui nec in mente nec in opere sacramentis
Ecclesiae quae mater totius sanctitatis existit
purificantur. Hoc audiant et intelligant omnes populi;
qui regnum Dei in regeneratione spiritus et
aquae intrare volunt, secundum quod eis in sanctis
Scripturis per donum Spiritus sancti propositum est.
Sed qui vigilantibus oculis videt et attentis auribus
audit, hic mysticis verbis meis quae de me vivente
emanant, osculum amplexionis praebeat.

VISIO QUARTA

SUMMARIUM.---Quod omnis baptizatus per unctionem episcopi ornari et stabiliri debet. Quod immensa et
indeficiens dulcedo Spiritus sancti, datur in confirmatione. Quod ineffabilis Trinitas in confirmatione
manifestatur et viridissimis virtutibus declaratur. Quod Ecclesia unctione Spiritus sancti munita, nunquam
in errore perversitatis dejici potest. Verba Moysi de eadem re. Quod baptizati in unctione chrismatis
a pontifice decorantur. Verba libri Regum ad eamdem rem. Quod baptizatus et non confirmatus
claritatem baptismatis habet et ornatum et unctionem superioris doctoris sui non habet. Quod in honore
Spiritus sancti per solos episcopos confirmatio exercenda est. Qui confirmandum manibus tenet, in carnali
procreatione ei non conjungatur. Qui post baptismum ad diabolum revertitur, nisi poenituerit, condemnabitur;
qui autem baptismum fideliter sequitur, a Deo suscipitur, Ecclesia pro filiis suis Deum exorante.
Tres modi quibus Ecclesia resonat ut tuba. De diversitate baptizatorum multimoda. Verba Ezechielis
de eodem.

Et deinde vidi velut magnam et rotundam turrim:
totam integrum et candidum lapidem existentem,
tresque fenestras in summitate sui habentem, ex
quibus tantus fulgor resplenduit, ut etiam tectum
turris illius, quod se velut in cavum erexerat, in
claritate fulgoris illius manifestius conspiceretur.
Ipsae autem fenestrae pulcherrimis smaragdis circum
ornatae erant. Sed et illa turris velut in medio
dorsi praedictae muliebris imaginis imposita erat,
instar turris alicujus quae in muro urbis imponitur;
ita quod illa imago prae fortitudine ejus nullo modo
cadere poterat. Et infantes illos qui ventrem imaginis
(ut praedictum est) subierant, vidi multa claritate
radiantes; quorum alii in fronte usque ad
pedes ipsorum, velut aureo colore ornati erant; alii
vero claritatem tantum habentes, illo colore carebant.
Ex ipsis item aliqui purum et lucidum splendorem;
alii vero quemdam turbidum et rubeum fulgorem ad
orientem vergentem inspiciebant. Sed ex iis qui
ipsum purum et lucidum splendorem considerabant,
quidam claros oculos et fortes pedes habentes in
ventre illius imaginis fortiter incedebant. Alii autem
infirmos oculos et debiles pedes habentes, huc et
illuc a vento propellebantur. Sed et ipsi baculum
manibus tenentes, coram imagine volitabant, ac
eam aliquando sed tamen tepide feriebant. Quidam
vero serenos oculos sed imbecilles pedes habentes,
ante imaginem illam hac et illac in aere discurrebant.
Alii autem infirmos oculos, sed fortes pedes
habebant, et tamen coram imagine Iente ambulabant.
Sed ex iis qui illum turbidum et rubeum fulgorem
inspiciebant, alii in praefata imagine bene
ornati alacriter incedebant; alii ex ipsa se rapientes,
eam impugnabant, et ordinatas constitutiones
ejus evertebant, de quibus quidam per fructum
poenitentiae ad ipsam humiliter revertebantur; quidam
vero per contemptum in obdurata elatione
mortis remanebant. Et iterum audivi vocem de
coelo mihi dicentem: Sicut nova sponsa agni post
illustrationem inundationum quae orta est in sole
justitiae, qui mundum sua perfusione sanctificavit,
in igneo ardore Spiritus sancti decorata et confirmata
ad perfectionem decoris sui est; ita etiam
fidelis homo qui regenerationem in spiritu et aqua
percipit, per unctionem superioris doctoris ornari
et stabiliri debet, ut in omnibus membris suis ad
effectum beatitudinis conformatus plenitudinem
fructus summae justitiae proferens, decorem sui
ornatus perfecte inveniat. Quapropter turris haec,
quam vides, designat flagrationem donorum Spiritus
sancti quam misit Pater in mundum propter
amorem filii sui, incendentem corda discipulorum
illius in igneis linguis, unde robustiores redditi sunt
in nomine sanctae et verae Trinitatis. Sed quod ipsi
ante adventum ejusdem ignei Spiritus sancti in
habitaculo suo clausi sedebant, clausuram corporis
ipsorum ostendebant, per quam timidi ad loquendam
justitiam Dei, et imbecilles ad patiendas poenas
adversariorum erant. Et quia filium meum in
carne viderant, ideo clausis interioribus oculis suis
illum in carne diligebant: ita quod tunc non videbant
apertam doctrinam quam postea in mundum
effuderunt, cum in Spiritu sancto robustiores effecti
sunt. In cujus adventu ita confirmati sunt, ut nullam
poenam abhorrerent, quin strenue tolerarent
eam. Haec est enim fortitudo turris hujus, per
quam Ecclesia ita roborata est, quod nulla insania
diabolici furoris superari poterit. Sed quod eam vides
magnam et rotundam, totamque integrum et
candidum lapidem existentem, hoc est quod immensa
est dulcedo Spiritus sancti, et volubilis in
gratia omnes creaturas circuiens; ita quod nulla
corruptela in integritate plenitudinis justitiae eam
evacuat; quoniam ipsa torrens iter habens, omnes
rivulos sanctitatis in claritate fortitudinis illius
emittit, in qua nunquam maculositas ullius sordis
inventa est, quia ipse Spiritus sanctus est ardens et
lucens claritas et quae ardentes virtutes fortiter accendit
et nunquam exstinguetur, ac ideo omnes tenebrae
ab eo fugantur.

Quae tres fenestras in summitate sui habet: ex
quibus tantus fulgor resplendet, ut etiam tectum turris
illius quod se velut in cavum erigit in claritate
fulgoris illius manifestius conspiciatur, quia ineffabilis
Trinitas in effusione donorum excellentiae Spiritus
sancti manifestatur; ita quod ex eadem beatissima
Trinitate tanta claritas justitiae per doctrinam
apostolorum emanat, ut etiam exinde fortissima
virtus divinitatis quae incomprehensibilis in altitudine
omnipotentiae majestatis suae existit, homini
mortali creaturae apertius innotescat; sed tamen
ita quantum fide credentis et fidelis hominis, capi
possibile dignoscitur. Unde ipsae fenestrae pulcherrimis
smaragdis circumornatae sunt; quoniam ipsa
beatissima Trinitas virentissimis virtutibus et aerumnis
apostolorum quae nunquam ariditatem tepiditatis
fidei sensisse dicitur, ubique in toto mundo apertissime
declarata est. Quomodo? Quia notum est quomodo
propter fidem veritatis, rapacissimi lupi eos diversis
pressuris oppresserunt; unde robustiores ad
bellum certaminis effecti sunt: ita quod praeliando
Ecclesiam acquisierunt, et eam ad aedificationem
fidei fortissimis virtutibus roboraverunt: et multimodis
coruscationibus virtutum ornaverunt. Et
quoniam Ecclesia in inspiratione Spiritus sancti per
eas ita confirmata est, idcirco et ipsa vult et exposcit
ut filii sui ornentur signo Spiritus sancti in
hac unctione, ut idem Spiritus sanctus penetravit
corda fidelium in alta misericordia quae valde mystica
est, ita quod in igneis linguis per voluntatem
Dei Patris in mundum venit. Quapropter et homo
baptismate salvationis perfusus confirmandus est
unctione excellentis doctoris, sicut et Ecclesia super
firmam petram firmata est.

Unde eadem turris velut in medio dorsi praedictae
muliebris imaginis imposita est, instar turris quae
in muro urbis imponitur, ita quod illa imago prae
fortitudine ejus nullo modo cadere poterat; quia
Spiritus sanctus in maxima fortitudine incarnationis
illius qui verus sponsus Ecclesiae existit, mirabilia
sua mirabiliter operatus est, et ecclesiam tam
fortem in defensione munitionis suae ostendit; ut
illa ob eam fortitudinem qua ab igneo dono ejus
munita est, nunquam in errore ullius perversitatis
decidere possit; quoniam per supernam protectionem
in amore sponsi sui sine macula et sine ruga
semper gaudebit; quia et idem unigenitus meus de
Spiritu sancto conceptus, nobiliter sine macula ex
virgine natus est; quemadmodum ad Mosem locutus
sum: Ecce, inquit, est locutus apud me; stabisque
supra petram, cumque transibit gloria mea,
ponam te in foramine petrae, et proteget te dextera
mea, donec pertranseam, tollamque manum meam, et
videbis posteriora mea (Exod. XXXIII). Quid hoc?
Prope est miraculum; quod implebitur in voluntate
mea. Sed tu prius pugnabis in duritia legalium praeceptorum,
per exteriorem significationem vim eorum
ostendens: ubi dulcedinem et levitatem non invenies
quae in Filio meo aperietur. Et haec duritia legis
quam in praecepto meo scribes, tandiu in duritia
lapideorum cordium stabit, quousque omnis
gloria illa manifestabitur quae mihi a te et ab imitatoribus
tuis usque ad manifestationem Filii mei
exhibenda est. Cumque hoc adimpletur in lege quam
nunc scribis, glorificabor, ponamque te in perforatum
lapidem. Quomodo? Ego ponam te in duritia
legis cum te in praecepto meo super eam constituo;
te videlicet magistrum hujus antiquitatis nominans,
quam Filius perforabit: plus eam quam tu in mysticis
verbis exponens, cum eum in opportuno tempore
in mundum misero. Et ideo proteget te fortitudo
ipsius; quia ipse acutiora verba quam tu afferet, et
clausuram in legalibus praeceptis aperiet; donec ad
me redeat. Quid hoc? Ipse tandiu salutaria verba
mundo corporaliter dabit, donec in carne sua quam
de virgine sumet, mortem corporaliter subeat. Tunc
et ego tollam manum meam; quia super sidera eum
ad me levabo, omnia mysteria ejus per Spiritum
sanctum denudans; et sic videbis incarnationem
ejus, ut cum homo a dorso cernitur et non ante
perspicitur, quoniam eum incarnatum senties, sed
divinitatem illius nom capies, quia filii tui magis
eum videbunt cum ad me redierit, quam eum intellexerint
cum apud eos visibiliter conversatus fuerit.

Et quod vides infantes illos qui ventrem imaginis
(ut praedictum est), subierant multa claritate
radiantes: hoc est quod ii qui in innocentia munditiae
puri cordis per fontem regenerationis matrem,
scilicet Ecclesiam, ut tibi praemonstratum est, adepti
sunt: filii lucis propter ablutionem peccatorum
suorum existunt. Quorum alii a fronte usque ad
pedes velut aureo colore ornati sunt; quia ab initio
bonorum operum usque ad finem sanctitatis per
fulgentissima dona sancti Spiritus in unctione verae
credulitatis per manum pontificis in chrismate decorantur.
Quomodo? Ut pretiosis lapidibus aurum
decoratur cui imponuntur, ita et chrismate per manum
superioris doctoris fideliter baptizatus in unctione
baptismatis ornatus ostenditur; quemadmodum
scriptum est: Rex quoque transgrediebatur
torrentem Cedron; et cunctus populus incedebat
contra viam olivae quae respiciebat ad desertum.
Quid hoc? Filius virginis qui dominatur universo
mundo, ut terrenus rex reliquo populo transgressus
est torrentes aquas sacrosancti lavacri: quod in
admonitione Spiritus sancti forti desiderio viam
salutis demonstrat. Quid hoc? Ipse reliquit mortem
transiens ad vitam, cum in regeneratione Spiritus
et aquae, id est in magno ornamento urbis coelestis
Hierusalem, quae nunquam deficit summam beatitudinem
annuntiavit. Unde omnis populus qui in illum
credebat, incessit per inspirationem Spiritus
sancti per viam illam quae absconsa erat in unctione
olei, respicientis ad praevaricationem Adae quae deserta
erat pulchritudine haereditatis justitiae Dei, et
ad hoc spectantis ut Adae posteritas ad salutem redire
vellet; quia vulneratum peccatum primi hominis
necesse habuit ut per sacerdotale officium inungeretur,
quod filio virginis necesse non erat; quoniam
ipse totus in sanctitate conceptus est non vulnerato
nec corrupto matris suae utero, sed in integritatis
honore perseverante. Nam quod per vulnera
suggestionis diaboli maceratum et confusum
est, hoc per unctionem olei impinguandum et ornandum
est; ita quod edax livor abstergatur quem
carnis concupiscentia operatur.

Alii vero, ut vides, claritatem tantum habentes
aureo illo colore carebant; quoniam ipsi in baptismate
ablutionis tantum mundati, unctionem superioris
sui sacerdotis in chrismate non sunt adepti,
quod signum ardentis Spiritus sancti est. Quid hoc?
Unctio confirmandi per donum sancti Spiritus in
episcopali officio specialiter fulget: quod populo
fideli post regenerationem Spiritus et aquae exercendum
est, cum credulus homo confirmandus est
supra firmam petram. Quomodo? Filius meus baptisma
in corpore suo suscepit: ipsum hoc pacto in
carne sua sanctificans; in qua non est divisus;
quia ipse solus virginis vivus Filius est, ac ideo
filius hominis dictus, quoniam illa virgo eum non
concepit ex utero, sed ex integritate virginitatis
suae peperit illum. Qui post passionis miseriam et
resurrectionis gloriam in eadem carne coelum penetravit
ad me rediens, ac deinde Spiritus sanctus
in igneo ardore mundum illustravit, confirmans
omnem justitiam in cordibus discipulorum illius,
cum eis aperuit quod antea absconsum erat. Quomodo?
Sic Spiritus sanctus corda illorum accondit,
ut sol, cum sub nube incipit apparere,
ardentem calorem suum ostendit in sua praeclara
luce. Quid hoc? Amor Filii mei in mentibus eorum
latenter ardebat; et ita calor Spiritus sancti
eos penetrans fortissimum solem doctrinae
illorum ostendebat, quoniam hoc est testimonium
illud quod Spiritus sanctus Ecclesiae declaravit;
ita quod mors, justitiae Dei resistere non valet.

Unde vos, o filii veritatis, audite et intelligite confirmationem
Spiritus sancti; quam ipse in suavi
unctione magisterii sui qui est magister omnium
unctionum vobis benigne offert. Et ideo haec unctio
in honore ejusdem Spiritus sancti per superiorem
sacerdotem tantum exercenda est; quia omnis ecclesiasticus
ordo in Spiritu sancto institutus est; et
propterea haec unctio Spiritus sancti est. Quapropter
et homo ille qui mysterium regenerationis ad
vitam suscepit; si hoc modo non est unctus, tunc
nec ornatum ecclesiasticae plenitudinis percepit, secundum
quod ecclesia per flagrantem Spiritum
sanctum ornata ostendit, ut supra monstratum est.
Sed et quemadmodum Ecclesia in donis sancti Spiritus
perficitur; sic et fidelis homo confirmandus
est in unctione principalis doctoris, qui in honore
Spiritus sancti formidandus magister est, quoniam
idem Spiritus sanctus calore suo certissimam doctrinam
Christiano populo ardenter profert et accendit.
Unde qui in hac unctione sancti Spiritus
sic uncto adhaeserunt, in saeculari procreatione, illi
non conjungantur; quia in Spiritu sancto ei copulati
sunt. Quid hoc? Fides portat hominem ad hanc
unctionem: et ideo qui illum tunc in manibus tenet
fidem designat, quae carnalia non quaerit, sed
semper ad spiritualia tendit. Nam oculus meus videt
hominem, ut in operibus suis venturus est
ad me.

Quod si tu, o homo, post baptismum me dimittis
et ad diabolum reverteris, inde justo judicio condemnaberis;
quoniam magnum donum intellectus tibi
dedi, et quia misericordiam meam in fonte baptismatis
tibi ostendi. Omnes enim qui misericordiam
meam in baptismo quaerunt, eam benigne inveniunt
propter Filium meum in mundum venientem
et multos labores in corpore suo sustinentem, et
propterea, o homo, pugnas animae et corporis tui
patienter debes tolerare, et propter Filium meum
suscipiam te, et nemo repellendus est a lavacro
baptismi qui illud in nomine meo fideliter sequitur,
quia in quocunque tempore me homo quaerit, illum
ferventer suscipio. Quod si postea illius opera prava
erunt, ipsa eum judicant ad mortem. Ideo, o homo,
in regeneratione Salvatoris inundare, atque in unctione
sanctitatis inungere: mortemque fuge, et
vitam imitare. Nam et mater fidelium quae Ecclesia
est, ut filii sui mortem effugiant, et vitam inveniant,
fideliter in ipsis exorat. Quomodo? Ipsa gemebundam
vocem in filiis suis habet; quae adeo in
ipsa posita est, usque dum plenitudo filiorum ejus
in tabernaculum supernae civitatis ingrediatur. Et
hanc vocem idcirco habet; ut me qui sum ante
aevum admoneat semper videre et intueri, quod unigenitus
meus incarnatus est, quatenus propter amorem
illius filiis suis parcam; quos ipsa in regeneratione
spiritus et aquae suscepit; quia coeleste regnum
non possunt intrare nisi in salvatione. Unde
sic resonat: Timete Patrem, amate Filium, et ardete
in Spiritu sancto. Quomodo? Hic sonus de me
Patre per Filium meum in sancto Spiritu ei datus
est; qui est vox in ipsa resonans quasi tuba in civitate.
Et alio modo non loquitur; nisi sic in filiis
suis. Quapropter et ita fortissimus Deus admonetur
per Filium suum ut parcat peccatis hominum, quae
propter poenitentiam sine perditione toleranda sunt,
quia ipse Filius Dei humanitatem sine peccato assumpsit.
Qui non debuit indui polluta carne quae
de semine peccati concepta est; quoniam Deus justus
est, et quia splendor coelestis regni non tangitur
ulla macula sordis. Et quomodo esse posset
ut homo qui immensa foeditate maculatus est supernum
regnum intraret, nisi per Filium meum sine
sorde incarnatum? qui peccatores suscipit in poenitentia
purgatos. Et quis posset hoc facere nisi
Deus? Unde et Ecclesia ad filios suos convertitur,
et eos materna dilectione fovet.

Sed quod vides quod ex praedictis infantibus alii
quemdam purum et lucidum splendorem, alii vero
quemdam turbidum et rubeum fulgorem ad orientem
vergentem inspiciunt: hoc est quod ex filiis
Ecclesiae quos ipsa innocentia corruptionis suae
per virtutem Dei procreat, quidam puritatem
spiritualis vitae in serenissima virtute fulgentem,
terrena scilicet conculcantes, propter amorem veri
solis attendunt: quidam autem carnales facultates
quas multa diversitas vitiorum perturbat habentes,
et tamen in recta fide fideliter ardentes, etiam
propter supernam retributionem ad aeterna suspirant.
Et ex iis qui ipsum purum et lucidum splendorem
considerant quidam claros oculos et fortes
pedes habent, ac in ventre imaginis potenter incedunt,
quia hi cum coelestia sectantur in mandata
Dei visum justae considerationis et incessum bonae
consummationis ponunt; ita scilicet in intima amplexione
maternae dilectionis ambulantes quod nec
in caducis nec in aeternis devotionem suae intentionis
muniunt. Alii autem infirmos oculos et debiles
pedes habent; quoniam nec claram intentionem
nec fortem exhibitionem ad opus perfectionis
tenent, unde et huc et illuc a vento projiciuntur,
quia in diversitatem morum per varias tentationes
elationis funduntur. Sed et ipsi baculum in manibus
suis tenent, et coram imagine volitant ac eam
aliquando sed tamen tepide ferunt; quoniam contumacem
fiduciam in operibus suis ponentes, Ecclesiae
Dei falso rumore se ostendunt, ac eam interdum
sed tamen insipienter per saecularem prudentiam
notant, quia cum per fictam simulationem
sapientes apparent in conspectu hominum; stulti
apud Deum per inanem gloriam efficiuntur. Quidam
vero serenos oculos sed imbecilles pedes habentes,
ante illam imaginem hac et illac in aere
vagantur; quia cum ipsis divina praecepta per intuitum
considerationis nota sint, in pede tamen
completionis claudicantes, sic sponsae Christi per
discursum propriae instabilitatis demonstrantur,
ut in umbra sapientiam quaerentes, eamque in
potestate sua se habere putantes antequam eos in
mente ipsorum contingat et ullam vim illius obtineant.
Alii autem infirmos oculos sed fortes pedes
habent, et tamen coram eadem imagine debiliter
ambulant; quoniam ipsi debilem intentionem ad
opus bonum tenent, cum fortiter in operibus justitiae
incedere deberent; sed in ecclesiasticis institutionibus
simpliciter non currunt, quia magis ad terrena
quam ad coelestia mentem figunt; et ideo
apud Deum stulti sunt, quoniam per saecularem
prudentiam comprehendere volunt quod assequi
non possunt. Sed ex iis quae illum turbidum et
rubeum fulgorem inspiciunt, alii in praefata imagine
bene ornati fortiter incedunt; quia ista quamvis
terrena possideant, tamen in visceribus Ecclesiae
ornatum laborum suorum portantes, in divina
lege pedem rectitudinis ponere non dedignantur,
cum mandatis Dei obedientes peregrinos suscipiunt,
nudos vestiunt, et esurientes alunt. O quam
felices isti sunt, quoniam hoc modo Deum suscipiunt,
unde et ipse habitat cum illis. Alii autem
ex ipsa imagine se rapientes eam impugnant, et
constitutas ordinationes ejus opprimunt; quoniam
hi, materna viscera et dulcia nutrimenta Ecclesiae
deserentes, illam variis erroribus fatigant, et ideo
constitutas leges ejus diversis oppressionibus dilaniant;
de quibus quidam per fructum primae ad
ipsam humiliter revertuntur; quia quod graviter
deliquerunt, digne poenitendo propter restaurationem
vitae graviter in se puniunt: quidam vero per
contemptum obdurationis in elatione mortis remanent,
quoniam ipsi vitam negligentes, obdurato
corde propter contumacem et impoenitentem vecordiam
judicium mortis suscipiunt, ut in mystica
visione sua Ezechiel dicit: Rex lugebit, et
princeps induetur moerore, et manus populi terrae
conturbabuntur. Secundum viam eorum faciam
eis, et secundum judicia eorum judicabo eos,
et scient quia ego Dominus (Ezech. VII). Quid
hoc? Anima in qua regalis rationalitas est, cum
delectationem peccati adesse sentit; quia malum
novit, tunc lugubrem assensum assumit. Quomodo?
Quia illi rationalitas, sapientia et scientia a Deo
inspirata est; et ideo quamvis corpori consentiat,
tamen indignum habet malum, sentiens hoc non
esse bonum. Unde cum diversis criminibus per
operantem carnem polluitur; alta suspiria trahens,
anhelat ad Deum. Cumque criminosum opus ibi
cum spiritu superbiae impletum fuerit: tunc corpus
velut ignominiosus princeps induetur confusione,
principatum suum in munditiis videlicet
exercens; quoniam ut homo dolet cum vilibus
vestimentis operitur; ita etiam moeret, cum infamiae
rumor ad confusionem sui ab ipso procedit.
Quapropter et prava opera illorum hominum qui in
malis actibus suis ad terram prostrati sunt a coelestibus
praeceptis; conturbabuntur, quia vestimenta
salutis, id est beatitudinem cum Deo non
habent; quoniam quibus haec felicitas deest, hos
maligna conturbatio possidebit. Et ideo secundum
viam iniquitatis cui semper assistunt, scilicet peccati
viam colentes, nec ullam justitiam cum a Spiritu
sancto moventur in itinere cordis sui ponentes;
sic faciam eis, nullam scilicet misericordiam
eis impendens, quia cum scientiam boni non intelligunt,
non timent me; sed cum rabie perversitatis
me Creatorem omnium fastidiunt, facientes
quaecunque volunt. Unde et secundum judicia eorum
quae sunt opera illa quae in desideriis suis perpetrant,
judicabo eos: nulla praemia felicitatis eis
reddens, sed poenas in perditione eis opponens;
quoniam nullum honorem mihi exhibent: et in
hoc scient quod nullus eos inde liberare poterit
praeter me qui Dominus omnium sum. Sed qui vigilantibus
oculis videt, et attentis auribus audit:
his mysticis verbis meis osculum amplexionis praebeat,
quae de me vivente emanant.

VISIO QUINTA.

SUMMARIUM.---Quod apostoli et pigmentarii sequaces eorum videlicet sacerdotes, ecclesiam doctrina sua
splendidissime circumdant. Exemplum de Abel. Quod ministri Ecclesiae castitatem servare debent. Qui
ex his in clausura subjectionis regulariter vivunt curam pigmentariorum non habentes, supernam mercedem
acquirunt. De statu nobilissimae perfectionis virgineae jucunditatis. De puellari imagine. De turba quae
eamdem circumstant miro modo ornata. Verba Joannis de eodem. Quod virginitas Deo oblata prudenter
conservanda est. Quae corrupto pacto virginitatis redierit, flore integritatis carebit; non enim ut domina,
sed ut ancilla suscipitur. Exemplum ad eamdem rem. Quod magna differentia est inter caeleste desiderium
et terrenam concupiscentiam, ita quod nisi sanguine Filii Dei homo non redimeretur. De iis qui
passionem Christi in charitatis ardore imitantes et vivens odor existentes, iter secretae regenerationis arripiunt.
Verba evangelii ad eamdem rem. Quod virgineum genus et hic ordo vovens iter secretae regenerationis,
in praecepto legis non sunt. Exemplum de Joanne ad eamdem rem. Quod qui sunt vivens ordo vovens
iter secretae regenerationis, pro necessitate et utilitate Ecclesiae, regimen ecclesiasticum suscipiant contagia
saecularium rerum abjicientes. Verba Evangelii de Joanne. Quod in vestitum istorum vestitui aliorum
populorum dissimili, incarnatio et sepultura Christi designatur. Quod prima lux diei apostolicam doctrinam,
aurora initium hujus conversationis, sol discretam viam in Benedicto qui est quasi alter Moyses,
designat. Qui in hac conversatione probati inveniuntur, pro necessitate Ecclesiae superextensum sacerdotium
suscipiant. Quod nullus conversationem istorum repente aggrediatur nisi intima probatione examinatus.
Quod saecularis populus legem Dei conservans, Ecclesiam Dei plurimum exornat. Quod nec maritus
uxorem, nec uxor maritum in hoc proposito deserat, nisi voluntas amborum sit. Verba Evangelii. Quod
praedictae ecclesiasticae institutiones Ecclesiam in gradibus et in ordinibus suis consolidant. Quod in unoquoque
ordine servanda concordia, diversitas morum, singularitas et novitas vitae et vestium vitanda est.
Verba Joannis ad eamdem rem. Comparatio de artificibus. Quod unicuique cum humilitate sufficere debet
institutio praedecessorum suorum. Verba Evangelii de eadem re. Evangelium de iis qui sibi secundum
cor suum leges faciunt. Item verba Evangelii. Quod in his novitatibus Deus aliquos dejicit, aliquos tacite
tolerat; quos tamen in futuro judicat. Quod de inferiori gradu licet ascendere ad superiorem, non autem
de superiore ad inferiorem. Exemplum de animabus et angelis. Quod qui sunt vivens ordo vovens iter
secretae regenerationis, granum fortis cibi et pigmentarii, poma dulcis saporis, et saecularis populus, carnem
designant. Quod hae tres ecclesiasticae institutiones in duabus viis versantur. Qui signum religionis
in voluntate cordis acceptum, abjecerit; judicium districti examinis accipiet. Verba David de eodem. Quod
illi qui non amore Dei, sed aliqua saeculari modestia constricti, signum religionis fictae accipiunt, Balaam
similantur. Exemplum de Balaam. Qui signum religionis insipienter acceperit et male consummaverit,
in ruinam vadit. Verba Jeremiae de eodem. Qui infantes suos sanctae conversationi subjicere voluerit, hoc
non imprudenter sed sapienter eis consentientibus absque coactione faciat. Exemplum de agro. Qui volentes
Deum sequi per livorem malitiae retraxerit, sacrilegium facit. Verba Moysi. Qui voluntate sua servitium
Dei aggreditur et postea contemnens neglexerit, districte revocandus est. Verba Evangelii Qui disciplinate
viventes, nulla castigatione corrigi volunt, ne gregem Domini contaminent, expellantur. Verba apostoli
ad eamdem rem. Quod ii qui ficte convertuntur, decipiuntur, et quod ii qui toto corde convertuntur, a
Deo suscipiuntur. Verba David ad eamdem rem. Qui blasphemiam contra Spiritum sanctum impoenitens
dixerit, et qui seipsum in mortem praecipitaverit, hunc Deus nescit. Verba Evangelii. Verba David de eodem.
Super quem blasphemia desperationis cadit; si cruciatus repugnaverit, citius et a Deo subvenitur. Quod in
perditionem cadit, qui corpus et animam quae Deus conjunxit, separat. Verba Evangelii.

Post haec vidi quod praedictam muliebrem imaginem
quidam splendor albus ut nix, et tanquam
crystallus perlucidus, a vertice usque ad guttur
ejus circumfulserat. Sed a gutture usque ad umbilicum
ejus quidam alius splendor rubei coloris
eam circumdederat; qui de gutture usque ad ubera
ejus velut aurora rutilabat; sed ab uberibus usque
ad umbilicum illius quasi purpura hyacintho intermista
fulgebat. Et ubi ipse velut aurora rutilabat,
claritatem suam sursum ad secreta coeli extendit,
in qua pulcherrima et puellaris imago nudo capite
et subnigris capillis et rubea tunica quae circa
pedes ejus diffluebat, induta apparuit. Et audivi
vocem de coelo dicentem: Haec est floriditas in
superna Sion, mater et flos rosarum et lilium convallium.
O floriditas, filio potentissimi regis desponsaberis;
sui et nominatissimam prolem gignes, cum
in tempore tuo confortaberis. Et circa eamdem
puellam vidi maximam turbam hominum lucidiorem
sole stantem, qui omnes miro modo auro et
gemmis ornati erant; et quidam illorum in capitibus
suis velati candidis velaminibus aurea zona
circumornati fuerunt; supra quorum vertices similitudo
ineffabilis Trinitatis quemadmodum mihi
superius typice demonstrata est, quasi in sphaera
in ipsis velaminibus velut sculpta apparuit, et in
frontibus ipsorum Agnus Dei; ac in collo eorum
species hominis, et in dextra aure cherubin et in
sinistra alia species angelica: ita quod et de ipsa
similitudine gloriae supernae Trinitatis ad has species
quasi aureus radius se extenderet. Sed inter
hos quidam alii apparuerunt qui insulas in capitibus
suis et pallia episcopalis officii circa humeros
habebant. Et iterum audivi vocem ex alto dicentem:
Istae sunt filiae Sion, et cum eis sunt citharae
citharoedorum, et omne genus musicorum, ac vox
totius laetitiae et gaudium gaudiorum. Sed sub eodem
splendore ubi ipse velut aurora rutilabat: vidi
inter coelum et terram densissimas tenebras apparere,
quae tanti horroris erant ut humana lingua
effari non possit. Et rursum audivi vocem de coelo
dicentem: Si Filius Dei in cruce passus non esset,
istae tenebrae nullo modo permitterent hominem ad
supernam claritatem pervenire. Ubi autem idem
splendor quasi purpura hyacintho intermista fulgebat,
fortiter praedictam muliebrem imaginem constringens
ardebat. Sed alius splendor ut candida
nubes eamdem imaginem ab umbilico deorsum,
ultra tamen nondum excrescens honeste circumdederat.
Et hi tres splendores circa ipsam imaginem
se late diffundentes, plurimos gradus et scalas in
ea bene et decenter ordinatas ostendebant. Sed
cum haec viderem, ex nimio tremore qui me apprehenderat
in terram dissolutis viribus corrui,
nec alicui responsum dare valui. Et ecce maximus
splendor velut manus tetigit me unde vires et
vocem recepi. Et iterum audivi vocem ex illo mihi
dicentem: Magna mysteria sunt haec: Considera
enim solem et lunam et stellas. Ego formavi solem
ut luceat in die, et lunam et stellas ut luceant in
nocte. Sol autem significat Filium meum, qui de
corde meo exivit et mundum illuminavit cum natus
est ex virgine in fine temporum, sicut et sol egrediens
mundum illustrat; cum oritur circa finem
noctis. Sed luna Ecclesiam eidem Filio meo in
vera et superna desponsatione desponsatam designat.
Et ut luna semper incrementum et defectum
in sua constitutione habet, sed a se ipsa non ardet
nisi quod a lumine solis incenditur, sic et Ecclesia
in circuitione motionis est, ita quod filii ejus saepe
proficiunt in incremento virtutum, et quod saepe
deficiunt in diversitate morum, atque in dispersione
adversitatum; ita quod saepenumero in mysteriis
suis per rapacissimos lupos impugnatur fidelis per
malignos homines tam Christianos quam Judaeos
et alios infideles, et in hoc per semetipsum ad
tolerantiam non accenditur; sed in me per Filium
meum ut in bono perseveret illuminatur. Stellae
autem a se differentes in claritate fulgoris sui,
significant populos diversi ordinis ecclesiasticae religionis.

Unde etiam vides quod praevisam muliebrem
imaginem quidam splendor albus ut nix, et tanquam
crystallus perlucidus, a vertice usque ad
guttur ejus circumfulget; quia ecclesiam fidelium
incorruptam sponsam Filii Dei circumdat
apostolica doctrina, quae candidissimam incarnationem
illius annuntiavit, qui de coelo in
uterum virginis descendit, et qui fortissimum
ac lucidissimum speculum omnium credentium
est: ita quod eamdem Ecclesiam ipsa doctrina
ab hoc initio cum primum aedificari coepit, usque
ad tempus cum cibum vitae fortiter deglutire
valuit, splendidissime eam circumfulgens fideliter
circumdedit. Quomodo? Apostolica doctrina
circumfulsit Ecclesiam in capite, cum apostoli
primum illam sua praedicatione coeperunt aedificare,
scilicet cum per diversa loca discurrentes colligerent
operarios qui illam in catholica fide roborarent,
et qui ipsi presbyteros et episcopos ac omnem
ecclesiasticum ordinem providerent, atque
jura virorum ac mulierum qui sub conjugio sunt,
et reliqua talia fideliter constitueret. Quapropter
eamdem doctrinam subsequuntur pigmentarii habentes
similitudinem sacerdotum legalis testimonii,
qui sub lege circumcisionis positi erant interiori
cibo enutrire populos, unde etiam apostoli ordines
illos eligebant cum quibus ecclesiam superna inspiratione
exornabant. Quid hoc? Nam sequaces
eorum in vice ipsorum saluberrima pigmenta gestantes:
fideliter plateas et villas et civitates atque
alia loca regionum et terrarum pertranseunt,
et populo divinam legem annuntiant. Ipsi enim
sunt exquisiti patres et dispensatores ad ecclesiasticam
disciplinam omni populo in doctrina sua
proferendam, et ad cibum vitae ei dispensandum,
itaque etiam se tales in vita sua exhibeant, ne
oves meae in operibus eorum offendantur, sed ut
recte post ipsos gradiantur, quia ipsi hoc officium
habent ut aperte cibum vitae populo subministrent,
et ut unicuique fidelia officia discrete
ordinent, semetipsos etiam ita constringentes, ne
carnalem copulam appetant, quoniam spiritualem
escam credentibus praebere et immaculatum sacrificium
Deo offerre debent ut in innocente Abel
praefigurabatur, quemadmodum de ipso scriptum
est: Abel quoque obtulit de primogenitis gregis sui,
et de aliquibus eorum (Gen. IV). Quid hoc? In ortu
surgentis saeculi sanctificatio regalis ostensionis
in illo qui innocens in vita sua erat effulsit; quod
domum omnipotentis Dei, non terram sed coelum
fortiter tetigit. Quomodo? Quia Abel in sua integritate
obtulit Deo intentionem voluntatis suae et
plenum officium ejusdem voluntatis: cum cogitavit
in corde suo illi offerre primum germen quod
in substantia sua habuit, et cum illud etiam perfecto
opere complevit, ita et fidelis summum patrem
honorans eique debitam reverentiam exhibens.
Unde etiam sicut Abel gregi suo praefuit, et
ut eum pasceret custodivit et ut etiam simplici devotione
Deo obtulit de primis emissionibus ejus,
ac de pinguibus nutrimentis earumdem emissionum:
ita etiam praedicti pigmentarii qui filiis Ecclesiae,
id est ovibus Christi ipsius dispensatione ad pascendum
eos praelati sunt, ipsos in verbis doctrinae
ecclesiasticae disciplinae fideliter nutriant, et eos ab
insidiis antiqui insidiatoris fortiter muniant, ac
etiam sincera consideratione inspectori omnium aliquas
donationes ex eis offerant. Quomodo? Quoniam
si illos per omnia perfectos facere non possunt,
talem aliquem fructum ex ipsis egredientem
Deo offerant, primum scilicet rectam intentionem
bonae voluntatis eorum quasi simplex germen de
primogenitis gregis ipsorum, ac deinde perfectum
opus operationis in eadem voluntate illorum velut
suavem fructum de adipibus eorum. Sed unde
hoc fuit, quae Abel Deum tam devote coluit? Fidelis
castitas integritatis, eum ad tantam devotionem
impulerat.

Quapropter qui in consecratione constituti, Deo
sacrosanctum sacrificium offerre debent, in suavitate
castitatis ad altare ipsius accedant, quia si
ipsi auctores corruptionis sunt: quomodo in corruptione
vulneratis manum salutaris medicamenti
porrigere possunt? Et ideo ut aliis tanto fiducialius
salutare remedium conferre valeant, volo ut
Filium meum in amore castitatis viriliter imitentur.
Quod si ceciderint, festinent ut citius per poenitentiam
surgant, et in hoc ignominiam peccati
velut nudi fugiant, salubrem medicinam requirentes,
et Abel cujus sacrificium Deo acceptum
erat, fideliter sequentes. Sed qui ex iis in clausura
subjectionis in amore Filii mei se continent,
et in moribus suis institutionem pravorum quam me
inspirante proferunt, observant, sollicitudinem curationis
pigmentariorum non habentes; tamen
quamvis onera anxietatis eorum non gerant, quoniam
propter aeterna praemia majoribus suis subjecti
sunt, cum eisdem pigmentariis supernam
mercedem in electa civitate sibimet acquirunt.

Quod autem vides quoniam a gutture usque ad
umbilicum ipsius imaginis quidam alius splendor
rubei coloris eum circumdat: hoc est quia post
doctrinam apostolorum cum Ecclesia ita roborata
est, quod salutarem cibum veraciter valuit discernere,
et eum ad interiora fortitudinis suae transmittere,
surrexit nobilissima perfectio ecclesiasticae
religionis, quae supernam dulcedinem flagranti ardore
degustavit, et se asperrime constringens ad
coctionem secretioris fortitudinis se tetendit, non
tamen ad divisionem carnalis amaritudinis perveniens,
quoniam copulam humanae conjunctionis
abjecit. Quomodo? Nam idem splendor de gutture
usque ad ubera illius velut aurora rutilat, quoniam
illa perfectio a gustu mirabilis vegetationis,
ad dulcissima nutrimenta ecclesiasticae religionis
in virginea jucunditate se dilatavit, ita quod
etiam ab uberibus usque ad umbilicum illius quasi
purpura hyacintho intermista fulget, quia a nobilissimis
educationibus ad constrictionem intimae
castitatis se muniunt, passione videlicet Filii mei
propter supernam dilectionem quam in corde suo
fideliter habuit, imitando. Quapropter et ubi ipse
velut aurora rutilat, claritatem suam sursum ad
secreta coeli extendit, quoniam illa perfectio quae
in virginitatis honore floret, virtutem suam non
deorsum ad terrena, sed sursum ad illa quae sunt
in coelestibus mirabiliter dirigit.

In qua pulcherrima et puellaris imago nudo capite
et subnigris capillis apparet, quae est serenissima
et ab omni foeditate humanae concupiscentiae
innocens virginitas, nudam mentem ab omni vinculo
corruptionis habens, sed tamen nondum perfecte
fatigationem tenebrescentium cogitationum
in filiis suis quandiu in hoc mundo sunt deserere
valens, cui tamen ut resistat, fortiter se opponit.
Unde et rubra tunica quae circa pedes ejus diffluit
induitur; quia per sudorem laboris in virtuosis
operibus usque ad finem latae et beatae perfectionis
perseverat, scilicet circumdata varietate virtutum,
illum imitans qui plenitudo sanctitatis est.
Quae etiam ut tibi in secreto superni luminis ostenditur,
est nobilissimum germen in coelesti Jerusalem,
videlicet gloria et decus illorum qui ob
amorem virginitatis sanguinem suum fuderunt, et
qui etiam in candore humilitatis virginitatem
suam pro Christo observantes, in suavitate pacis
quieverunt, quoniam ipsa Filio omnipotentis Dei
qui rex cunctorum est desponsata, nobilissimam
prolem, id est elegantissimum chorum virginum ei
protulit, cum in pace Ecclesiae proficiens confortata
est.

Quod autem circa eamdem puellam vides maximam
turbam hominum lucidiorem sole stantem,
qui omnes mire modo auro et gemmis ornati sunt:
hoc est quoad ardentissimis amplexibus nobilissimam
virginitatem praecipuus chorus virginum
complectitur, qui omnes ardentiori claritate coram
Deo fulgent quam sol in terra appareat, quia se ipsos
conculcantes, mortem viriliter devicerunt,
unde etiam mirabiliter in summa sapientia propter
clarissima opera quae pro Christo humiliter gesserunt,
decentissime exornantur. Quapropter et
quidam illorum in capitibus suis velati candidis
velaminibus aurea zona circumornati sunt, quia
ipsi in gloria virginitatis fulgentes, demonstrant
quod ii qui decus virginitatis appetunt, mentes
suas ab omni noxio calore circumtegant, et candorem
innocentiae pulcherrimo fulgore castitatis
decorati fideliter apprehendant. Supra quorum virtutes
similitudo ineffabilis Trinitatis, veluti tibi superius
typice demonstrata est, quasi in sphoera in
ipsis velaminibus sculpta apparet, quoniam ostendunt
quod intentiones hominum honorem supernae
et gloriosae Trinitatis (ut tibi ostensione mysterii
verissime praesignatum est) in comprehensione
amoris et stabilitate castitatis firmiter et strenue
teneant. Quod et in frontibus ipsorum Agnus
Dei ac in collo eorum species hominis, et in dextera
aure cherubin, et in sinistra alia species angelica:
declarat, quia in reverentia castitatis suae
mansuetudinem filii Dei imitabuntur, petulantiam
superbi colli deponentes, et seipsos fragiles homines
considerantes, in prosperitate etiam auditionis
suae veram et indeficientem scientiam amplectentes,
ac in occursante adversitate ejusdem auscultationis
suae angelica praesidia appetentes, ita quod
et de ipsa similitudine gloriae supernae Trinitatis
ad has species quasi aureus radius se extendit,
quoniam ineffabilis Trinitas infidelibus hominibus
qui virtutes quaerunt et diabolicas seductiones
fugiunt, mirabilia miraculorum profundae sapientiae
suae operari non desinit. Sed inter hos quidam
alii apparent, qui insulas in capitibus suis et
pallia episcopalis officii circa humeros habent,
quoniam inter illos qui in virginitatis honore florent,
etiam quidam in superna civitate consistunt,
qui dignitatem antiquorum patrum et gloriam superioris
magisterii in saeculo strenue gerentes decorem
tamen virginitatis non perdiderunt. Unde
etiam ut audis omnes isti qui cum suspiriis suis
pro coelesti amore integritatem suam conservaverunt,
in coelesti habitatione filiae Sion dicuntur,
qua filium meum virginitatis amore imitati sunt.
Ideoque et cum eis sunt, resonantiae sonorum spiritualium
et invocationes omnigenarum melodiarum
et agilitatis ornamenta prosperarum mentium
et aurea visio fulgentium lapidum ac gemmarum.
Quomodo? Quia hoc habent de Filio Dei quod de
throno sonus exit, cui omnis chorus virginum in
maximo desiderio concinit, videlicet novum cantum
symphonizando, ut Joannes dilectus virgo
testatur dicens: Et cantabat quasi canticum novum
ante sedem et ante quatuor animalia et seniores
(Apoc. XIV). Quid hoc? In illis fidelibus qui bona
intentione castitatem amplectentes, virginitatem
suam pro Dei amore illibatam conservant, bona
voluntas ipsorum in laudem Creatoris sui mirabiliter
erumpit. Quomodo? Quia in aurora virginitatis
quae Filio Dei semper adhaeret, fortissima
laus abscondita est, cui nullum terrenum officium,
nec ulla ligatura legis resistere valent quin in
voce exsultationis ad gloriam Dei coeleste carmen
decantet. Quomodo? Videlicet quoniam velox iter
habens, canticum illud in novitate libertatis mirabiliter
promit, quod antequam unigenitus Dei
(qui verus flos virginitatis est) incarnatus de mundo
ad coelos rediens, ad dextram Patris resedit:
auditum non est, sed tunc quasi novi mores qui
prius visi non sunt, cum videntur, in stupore habentur,
ita hoc novum mysterium quod prius auditum
non est, tunc in coelestibus resonans in honore
virginitatis cognitum est ante scilicet majestatem
Dei, quia Deus hoc facere potuit, et ante
quatuor rotas quae quatuor partes mundi percurrentes
veritatem omnis justitiae et humanitatis
Salvatoris velut animalia in nova lege ferebant,
et ante illos antiquos quae Spiritu sancto imbuti
viam rectitudinis in vetere lege hominibus, suo
itinere demonstrabant. Quid hoc? Quia Deus in
nova gratia austeritatem antiquae institutionis delinivit.

Sed quia virginitas tam gloriosa ante Deum est,
ideo quia eam ex voluntate sua Deo obtulerunt,
eam prudenter conservent, quoniam hoc sanctum
propositum cum summa devotione virginitatis susceptum,
fideliter custodiendum est. Unde etiam qui
idem sacramentum adierunt, caveant ne retrorsum
incedant. Nam ipsi charissimi imitatores filii mei
sunt, cum se ita Deo offerunt ut non sint ligati in
opinione conjugii, nec onerati saeculari causa carnalem
copulam respuentes, ne illi cum omni sollicitudine
carnis suae subjecti sint; sed hoc cupientes
ut gloriosae innocentiae innocentis Agni adhaereant.
Quapropter vir ille qui in animo suo deliberat ut
nullam costam sibi copulet, sed hoc desiderat ut in
pudore virginitatis propter amorem Filii mei perseveret,
sodalitatem ejus accipiet, si tamen in operibus
ipsius castitatis perseveraverit, quia haec sancta
munera, in voto sacratissimi pacti ecclesiasticae religionis
ob gloriam supernae remunerationis eidem
Filio meo obtulit. Sed si ille postea idem pactum
relinquens propter turpem stimulum carnis suae
adulterium perpetraverat, libertatem suam in servitutem
redegit, quoniam honorem colli sui ubi Filium
meum pudice imitari debuit, per turpitudinem delectationis
suae nequiter corrupit; et quia mendacium
protulit, vovens se caste vivere quod non implevit.
Unde etiam si in culpa temeritatis suae perseveraverit,
districtum judicium justissimi judicis
inde sustinebit, quoniam nec turpitudo nec mendacium
in coelesti gloria apparebit.

Quod si amaro fletu ante finem suum de hoc reatu
suo poenitentiam fecerit, tunc unda sanguinis Filii
mei illum suscipit quia culpam suam exhorruit; non
autem ipsum inter sodales suos qui gloria integritatis
florent reponit, quoniam societatem illorum deserens
libertatem pacti sui abjecit, et eam in servitutem
peccati redegit. Sed et puella quae ex voluntate
sua in sanctissima desponsatione filio meo
offertur; ab eodem decentissime suscipitur, qui eam
hoc modo sibi conjunctam vult habere in consortio
suo. Quomodo? Ut illum casta dilectione amplectatur,
sicut et ipse eam in secreto suo diligit, quoniam
illi semper amabilis est, quia magis eum quam terrenum
sponsum quaerit. Quod si pactum ejus postea
transgressa fuerit, tunc coram iis qui in coelesti
gaudio sunt, polluta erit. Unde etiam si in eadem
temeritate perseveraverit, superna gloria justo judicio
carebit. Sed si poenituerit, suscipitur sicut ancilla
et non sicut domina, quoniam regalem desponsationem
deseruit, et quia magis alium amavit
quam illum quem amare debuit. Ille quoque qui
eam seducendo violavit, si culpam suam emendare
voluerit, ita poeniteat quasi coelum rupisset, ne in
perditionem mortis corruat, quia supernam desponsationem
temere corrupit. Quod est hoc? Nam, si
aliquis magnus princeps sponsam sibi valde charam
habet, quam servus servorum suorum adulterando
corrumpit, quid dominus ille tacit? Vere in maxima
ira lictores suos mittit ut illum perdant, quoniam
eum in propriis visceribus confudit. Quod si tunc
servus ille timens, omnes missos illos orat, ut pro
ipso intercedant, et insuper ad pedes domini sui
flebiliter procumbit ut sibi parcat, tunc rex ille
propter bonitatem suam, et propter petitionem illorum
eum vivere sinens, societatem conservorum
suorum illi reddit, sed tamen eum ita ut caeteros
inferiores et familiares amicos suos non remunerat,
quamvis et inter alios illi consimiles conservos
ipsius debitam gratiam exhibeat. Ita et huic erit,
qui aeterni regis sponsam seducendo violaverit. Summus
enim rex in rectissimo zelo judicia sua exercens
illum ad perditionem transmittit, qui eum in
hoc facto quasi illusor in oblivione mentis suae habuit.
Sed si miser ille diem hujus indignationis anticipans
electos Dei suppliciter oraverit, ut veniam
sibi a domino suo obtineant, et insuper humanitatem
Salvatoris sui flebiliter inspexerit, quatenus per
gratiam ipsius a peccato suo absolvatur: tunc rex
sanguinem hunc qui pro redemptione humani generis
effusus est, et dilectionem supernorum civium
attendens, illum a reatu suo et a diabolica potestate
ne in perditionem eat eripit, ac eum in salvationem
beatarum animarum reponit; sed tamen tripudium
regalis desponsationis quo caeteri amici
Dei his sacris virginibus quae Filio meo superna
dispensatione dicatae sunt congaudent, non decorabit;
et tanquam illum qui pudorem virginitatis amisit,
decore virginitatis non coronabit, quamvis ei
inter alios electos suos gaudium in superna civitate
cum inaestimabili remuneratione tribuatur.

Sed quod sub eodem splendore ubi ipse velut aurora
rutilat, vides inter coelum et terram densissimas
tenebras apparere, quae tanti horroris sunt
ultra quam etiam humana lingua effari possit: hoc
est quod sub virginali gloria inter spiritualem et
carnalem intellectum, casus primi parentis qui densissimus
in offuscatione infidelitatis erat, ita ut terrorem
illius nullus hominum explicare valeret,
aperte cognitus est. Quomodo? Quia in incarnatione
Filii Dei qui ex virgine natus est coeleste desiderium
ascendit, et terrena concupiscentia exclusa
est, quoniam praevaricatio Adae per sanguinem
ejusdem Filii Dei mirabiliter in salvatione restaurata
est, cum prius illam nullus nisi Unigenitus Dei
a Patre missus in mundum dissolvere ad supernum
ingressum posset. Unde ut audis in typica manifestatione,
nisi idem Filius Dei sanguinem suum pro
salute hominum fudisset, illa transgressio ita comprimeret
hominem, ut ad gaudium supernorum civium
pertingere non posset.

Quod autem ubi splendor quasi purpura hyacintho
intermista fulget, fortiter praedictam muliebrem
imaginem constringens ardet: hoc designat
perfectionem illorum qui passionem Filii mei in charitatis
ardore imitantes, strenue Ecclesiam in constrictione
sua exornant. Quomodo? Quoniam ipsi
sunt alta aedificatio surgentis thesauri in divino consilio,
quia cum Ecclesia jam roborata convaluit,
egressus est ad decorem illius vivens odor, vovens
iter secretae regenerationis. Quid est hoc? Quia tunc
surrexit, mirabilis ordo qui Filium meum in specie
exempli ejus tetigit, quoniam ut Filius meus venit
in mundum de communi populo abscisus; ita et haec
acies conversatur in saeculo de reliquo populo separata,
fragrans ut balsamum de arbore suaviter sudat;
sic et populus iste primum in eremo et in abscondito
singulariter exortus est; et deinde veluti arbor,
ramos suos expandit paulatim in multitudine
plenitudinis proficiens. Et populum istum benedixi
et sanctificavi; quoniam ipsi mihi sunt amantissimi
flores rosarum, et liliorum, qui sine humano opere
in agro germinant, sic et populum hunc nulla lex
ad hoc constringit ut eam arctam viam appetat;
sed ipse illam me suaviter inspirante sine praecepto
legis sua voluntate aggreditur, plus quam sibi jussum
sit efficiens. Unde et plurimum mercedis inde
acquirit, sicut et in Evangelio ubi Samaritanus illum
vulneratum hominem in stabulum induxit quemadmodum
scriptum est: Altera die protulit duos denarios,
et dedit stabulario et ait: Curam illius habe,
et quodcunque supererogaveris, ego cum rediero reddam
tibi (Luc. X). Quid hoc? In prima die salutis,
videlicet cum Filius Dei mirabiliter incarnatus corporaliter
in mundo manebat, multa et admiranda
opera in humanitate sua usque ad resurrectionem
suam perfecit; per quae vulneratum hominem ad
vera remedia salubriter reduxit. Sed altera die
idem cum omnia mysteria veritatis post resurrectionem
suam in Ecclesia aperte posita sunt, protulit
in typica manifestatione Novum et Vetus Testamentum
aeternae vitae certissimam demonstrationem,
et credenti populo dulcissimum cibum. Et haec scripta
dedit per gratiam suam pastoribus Ecclesiae qui
gregem ejus custodiunt, et ait illis in verbis blandae
admonitionis suae. In ecclesiasticis constitutionibus
procurate Christianam cohortem, quam in
sanguine meo redemptam vobis commisi: hoc habentes
in sollicitudine vestra, ne in aliquibus quae
pertinent ad vitam deficiens erret. Quodcunque autem
quae vobis servanda tradidi, in bona voluntate
vestra superaddideritis plus scilicet facientes quam
vobis praeceptum sit: ego qui ductor et salvator vester
sum, nunc mundum relinquens, et ad Patrem
ascendens, cum iterum rediero mundum judicare,
eumque in indeficientem stabilitatem ponere, ita
quod amplius per labentia tempora non debilitetur;
tunc mercedem laborum vestrorum, et bonae voluntatis
vestrae, cum augmentato fructu reddam vobis.
Et dicam, o fidelis et probe serve, qui fideliter
ministras. Quisquis plus voti sui addit quam sibi in
lege praeceptum sit, duplicem mercedem accipiet,
quia illum in nomine meo gloriosum habeo, quoniam
me multum dilexit. Et ego dico: Nec virgineum
genus, nec hic ordo singularis devotionis, nec
qui eos imitantur ut ii qui in eremo jacent, sunt
in praecepto legis, sicut et prophetae, ab hominibus
sub carnali lege constituti non sunt; quia tantum
mea inspiratione incedentes vivent et hi plus addunt
quam eis praeceptum sit, quod sacerdotalis ordo et
reliqua institutio sacerdotalis officii non facit, quia
haec in Abraham et in Mose in Veteri Testamento
jussa sunt, sicut etiam et apostoli illa ex eadem
lege tollentes, et in Spiritu sancto ea secundum voluntatem
meam bene ordinantes, Ecclesiae conservanda
tradiderunt. Sed et ipsa apostolica doctrina
in Evangelio per Filium meum disposita est, ubi
discipuli ejus in universum mundum verba veritatis
effundere missi sunt. Quid tunc? Nam cum apostoli
viam salutis populo annuntiarent, lucidissima aurora
filiarum Sion in amore Filii mei exorta est,
illorum scilicet qui carnem suam fortiter constrinxerunt,
et malam concupiscentiam in semetipsis
duriter mortificaverunt. Et sicut tunc haec casta
virginitas in ardente amore Filium meum subsecuta
est, ita etiam hic mihi valde amabilis ordo singularis
devotionis, incarnationem illius imitatus est, qui
sunt recta templa mea, videlicet ut chori angelorum
me colentes, et ejusdem unigeniti mei passionem
et mortem ac sepulturam in corpore suo portantes;
non tamen ita ut gladio aut aliis terroribus
ex quibus homines deficiunt moriantur, sed Filium
meum sic imitantes, ut voluntatem carnis suae abjiciant,
cum se ab omnibus saecularibus rebus et ornamentis
in quibus mundus laetatur abdicant, ut in
Evangelio de Joanne lucerna mundi scriptum est:
Ipse autem Joannes habebat vestimentum de pilis camelorum,
et zonam pelliceam circa lumbos suos
(Matth. III). Quid est hoc? Ille in quo divina gratia
mirabilem abstinentiam suscitaverat, per eamdem
gratiam habebat, defensionem virtutis hujus, quod
in mente sua honorem et divitias saeculares contempserat,
et quod etiam per constrictionem quam
in mortificatione vitiorum circa voluptatem carnis
suae posuerat, petulantes motus corporis sui fortiter
domuerat, cum majores aedificationes quam praedecessores
sui institueret, videlicet cum per duras et
asperas vias incedens terrenas concupiscentias conculcaret.
Quomodo? Quia plurima opera virtutum
strenue faciens, castitatem ardenter amavit, praebens
etiam iis viam medicamenti qui illud devote
exquirebant. Unde etiam illi qui sunt vivens odor,
vovens iter secretae regenerationis, eumdem Joannem
in maximis tenebris saeculi lucentem, per acutissimas
operationes beatarum virtutum in vita sua
subsequentes, ineptam altitudinem et latitudinem
mundialium rerum fugiant, et in constrictione diffusi
animi sui corpus suum coercentes malam concupiscentiam
abjiciant, ita excellentioribus instrumentis
quam qui ante ipsos simpliciter in via Domini
gradientes, simplicia habitacula faciebant,
serenissime fulgentes, acutam et angustam semitam
arripiant ea scilicet quae in voluptatibus saeculi
sunt fortiter sub pedibus suis conculcantes. Quomodo?
Quoniam seipsos despicientes, et corpus suum
servituti Christi in operatione virtutum subjicientes,
petulantiam in austeritate morum suorum declinent,
sic per bona exempla sua caeteris hominibus
lucidissime fulgentes. Nam etiam angelicum
chorum fideliter imitantur. Quomodo? In abjectione
saecularium, quoniam, ut angeli nec terrena quaerunt
nec concupiscunt, ita et isti eos hoc modo
mirabiliter subsequuntur, ita quod omnia caduca
contemnunt.

Unde etiam sicut Filius meus est nuntius salutiferorum
sacramentorum, et sacerdos sacerdotum,
ac propheta prophetarum, et aedificator felicium
turrium; ita etiam si necessitas ingruerit, qui inter
hujusmodi homines radicem odoris cum utilitate
habet, sit nuntius et sacerdos, sit propheta et consiliator
ecclesiasticae aedificationis; nec omnino ab
his separandus est: si tantum oculus claritatis in
eo lucet, nec ad usum ecclesiasticum dormiat, sed
ad instructionem ejus vigilet, occupationem tantum
saecularis causae, et contagia saecularium rerum abjiciens,
quia nec angeli, nec sacerdotes, nec prophetae
justitiam Dei occultabunt; sed eam ex praecepto
illius in veritate proferent, quemadmodum de
Joanne qui arundo vento agitata non fuit, cujus austeritatem
isti subsequuntur; in quorum similitudine
in Evangelio iterum scriptum est: Et egrediebatur
ad illum omnis Judaeae regio, et Hierosolymitae
universi, et baptizabantur ab illo in Jordane flumine,
confitentes peccata sua (Matth. III). Quid est hoc?
In suspiriis et gemitibus a delectatione vitiorum
egrediebantur ad illum, in quo divina gratia operabatur
tota simplicis confessionis devota voluntas et
visionis pacis unanimiter omnis effectus illorum scilicet
hominum quorum corda per timorem mortis
ad amorem vitae concussa fuerant. Quomodo? Quoniam
idem Joannes praecursor veritatis, et amaritudinem
et dulcedinem eis intimaverat. Unde et
ipsi perfusionem poenitudinis a rectitudine ejus flagitabant;
quatenus per declinationem malorum, et
per erectionem bonorum, confessionem scelerum
suorum facientes, illum mererentur adipisci qui
ipsis non in umbra antiquitatis remedium denuntiaret,
sed qui eis in luce novitatis veram salutem
conferret. Sed ut idem Joannes homines ad se venientes
docens, et flumine irrigationis perfundens:
verba poenitudinis eorum ad honorem venturi Salvatoris
suscipiebat; ita etiam nunc in nomine ejusdem
Salvatoris qui veniens salutem fidelibus contulit;
et illi facere non negligant, qui testimonio
sanctificationis fulminantis, operi plus addunt per
inspirationem, videlicet Spiritus sancti, in abrenuntiatione
saecularium rerum, novam austeritatem secundum
similitudinem illam aggredientes, quam ex
praecepto ejusdem testimonii sanctificationis per
regenerationem spiritus et aquae in abjectione diabolicae
servitutis, novum hominem induentes adierunt;
sed ubi stimuli impellentis necessitatis se
obtulerint, admonendo et erigendo ac sanando manum
devoti juvaminis petentibus porrigant, si tamen
ad illam dignitatem ecclesiastica promotione
digne pervenerunt, at in hoc praedecessorem suum
fideliter imitentur, ut quod ille velut in umbra ostendit,
ipsi in novitate lucis veraciter compleant. Ipsi
enim sunt zona Ecclesiae eam valde constringentes;
quoniam in incarnatione Filii mei occupati sunt, et
quia etiam angelicum ordinem exercent, scilicet
non cessantes ullis horis cantando cum sonitu, aut
orando in compunctione, non autem excussis clamoribus
ut inutilis pulvis aut aridus absque vigore
compunctionis; et quia etiam non recusant operari
pro necessitate sua; non tamen in manibus suis
saecularia quaerentes, sed cum charitate et humilitate
se ipsos districte circumspicientes. O ipse fortissimus
atque amantissimus populus meus, cum in
eis afflictionem illam attendo quam Filius meus in
carne sua passus est, quoniam et ipsi secundum
mortem illius moriuntur, cum voluntatem suam deserentes,
et propter vitam aeternam magisterio se
subjicientes, secundum imperium praelatorum suorum
gradiuntur.

Quapropter et vestitus eorum vestitui aliorum
populorum non assimilatur, quia et ipse integer
incorruptam incarnationem Filii mei quae plurimum
distat a procreatione aliorum hominum ostendit.
Nam illam incarnationem legale imperium viri ac
mulieris non tetigit, sicut nec iste populus ulla
conscripta lege ad hanc constrictionem cogendus
est; sed qui eam pro dilectione Dei sua voluntate
vovendo aggreditur, hic in ipsa perseveret, ne retrocedens
corruat, sicut Lucifer, qui lucem deseruit et
tenebras recepit. Hujusmodi enim vestitus secundum
coruscationem supernorum spirituum cum
alis subtilitatis suae circumvolat, et incarnationem
ac sepulturam Filii mei designat, quia signum incarnationis
in suo vestitu habet, qui se ad fortissimam
obedientiam exhibet, et signum sepulturae
ejus in ipso vestitu portat; qui in operibus justitiae,
saecularibus causis abrenuntiat. Unde qui pura voluntate
eodem vestitu induitur, salubri remedio
alleviatur. Et ideo qui illum per invocationem Spiritus
sancti in benedictionibus suscipit, non illum
abjiciat, quoniam qui eum per abjectionem perseverantis
mali contempserit, cum illo erit qui angelicum
ordinem sprevit et in mortem sepeliendus
corruit. Quid est hoc? quoniam hic populus ex
praecepto legis ad hanc constrictionem stimulatus
non est, sed voluntate sua aggressus est pactum
meum observare, et ita Ecclesiam meam sua sancta
conversatione illustrare. Quomodo? Ut post primam
lucem diei aurora solis aspicitur, ita ordo
iste post voces apostolorum exortus est. Quid est
hoc?

Prima lux diei fidelia verba apostolicae doctrinae
designat, aurora initium hujus conversationis quae
primum in solitudine et in speluncis post illam beatam
doctrinam germinavit demonstrat, sol autem
discretam et bene dispositam viam in servo meo
Benedicto declarat; quem ego per ardentem ignem
traduxi, docens eum in vestitu conversationis suae
incarnationem Filii mei colere, et in abnegatione
voluntatis suae passionem illius imitari, quia ipse
Benedictus est quasi alter Moses in lapideo foramine
jacens, et corpus suum, in multa asperitate
ob amorem vitae crucians et constringens quemadmodum
etiam primus Moses in lapideis tabulis ex
praecepto meo asperam et duram legem scribens
Judaeis dedit. Sed ut filius meus eamdem legem per
dulcedinem Evangelii perforavit, sic etiam Benedictus
famulus meus propositum hujus ordinis quod
ante ipsum diversissima conversatio fuit, per dulcedinem
inspirationis Spiritus sancti discretam et
planam viam fecit, ac per hoc plurimam cohortem
suae religionis collegit; ut etiam Filius meus per
suavitatem odoris sui Christianum populum sibi coadunavit.
Et deinde Spiritus sanctus cordibus electorum
suorum suspiria vitae habentium inspiravit,
ut sicut in lavacro baptismi crimina populorum abluuntur,
ita et ipsi in significatione passionis ejusdem
Filii mei saeculares pompas abjicerent. Quomodo?
Nam ut homo a diabolica potestate in sancto
baptismo convertitur, crimina veteris maculae abjiciens;
sic et isti terrenas causas in signo vestitus
sui abnegant, in quo etiam et angelicum signum
habent. Quomodo? Ipsi enim in voluntate mea; protectores
populi mei positi sunt.

Unde qui ex ipsis in sancta conversatione probati
inveniuntur, pastores Ecclesiae meae constituantur,
quia et angeli qui nulla macula terrenae
causae tanguntur, custodes populi mei sunt. Nam sicut
angeli coram Deo in duplici honore sunt, sic et
homines hujus religionis sunt in duplici vita. Quomodo?
Angeli in coelestibus Deo sine intermissione
serviunt, et etiam in terris homines a diabolicis insidiis
semper protegunt; sic et populus iste angelicum
ordinem imitatur, cum terrena despiciens Deo
quotidie famulatur, et cum etiam reliquos homines
suis orationibus a malignis spiritibus die ac nocte
tutatur. Unde si ecclesia mea rectum pastorem non
habet, tunc hujusmodi religionis caetus clamando et
flendo ipsi subveniat; et qui in eo probatus invenitur
si necesse fuerit, superintendentiae sacerdotium
suscipiens, ipsam in zelo meo strenue defendat.
Nullus autem religionem horum repente et velut ex
somno evigilans aggrediatur, nisi prius in constrictione
animi sui si in hoc proposito perseverare
valeat ex intima probatione examinetur, ne si illud
voluntate sua in foedere benedictionis susceperit, et
postmodum in perversitate erroris sui abjiciens
mihi sine poenitentia illuserit, in damnatione mortis
miserabiliter pereat. Quapropter, o charissimi
filii mei, qui valde in contrarietate dissipati estis,
surgite citius in humilitate et in charitate, et sancto
proposito vestro viriliter et unanimiter consentite.

Sed, ut vides, alius splendor ut candida nubes
praedictam muliebrem imaginem ab umbilico et
deorsum ultra tamen nondum excrescens, honeste
circumdat: qui est saecularis vita quae in candore
serenae intentionis Ecclesiam a plenitudine germinantis
fortitudinis usque ad extremitatem illam
ubi ultra jam nondum in filiis suis processit, in
reverentia justae subventionis circumplectitur. Quomodo?
Quia circa umbilicum est germen membrorum
de quo omne genus humanum procreatur, unde
et ibi in ecclesia saecularis populus per quem ipsa
ad plenum numerum in ordinibus suis provehenda
est demonstratur, cum ibi reges et duces, principes
ac praesides cum subjectis suis, ac etiam caeteri
divites ac pauperes et egeni cum reliquo populo
conversantes denuntiantur. Et per hos omnis Ecclesia
valde ornatur, quia cum saeculares homines
legem Dei quae ipsis posita est fideliter conservant,
Ecclesiam plurimum exornant, et multis amplexibus
Deum amplectuntur cum sincera humilitate et devotione
magistris suis obediunt, et cum eleemosynis
et vigiliis ac continentia, et etiam viduitate ac
caeteris bonis operibus quae Dei sunt corpus suum
pro Dei amore castigant. Unde illi qui constitutam
sibi legem secundum voluntatem meam custodiunt,
valde amabiles mihi sunt. Sed si quis ex illis jugum
libertatis meae in abjectione saecularium ferre desiderat,
ad me citius veniat nisi in junctura carnalis
copulae sit, quam ligaturam temere non solvat nisi
per voluntatem illius cujus consortium habet. Quomodo?
Nec maritus uxorem, nec uxor maritum in
hoc proposito deserat, nisi voluntas amborum sit;
et tunc si ita deliberaverint, aut ambo remaneant
in saeculo, aut ambo a saeculo separentur; quoniam
esse non potest ut pes unus permaneat in corpore
et alter a corpore abscindatur salvo homine. Sic
etiam non congruit ut maritus saeculum colat, uxor
saeculum deserat; aut ut uxor in saeculo resideat, et
maritus saeculum fugiat, si in superna vita decorem
suum invenire volunt; quia si hoc indiscrete et insipienter
agitur, non hostia sed rapina appellabitur.
Quapropter qui in carnali copula legali jure sibi
conjuncti sunt, unanimiter simul vivant, nec alterum
ab altero sine consensu alterius, nec sine dispositione
aut demonstratione ecclesiastici vigoris insipienter
se discindat, quemadmodum in Evangelio
iterum scriptum est: Quod ergo Deus conjunxit
homo non separet (Matth. XIX). Quid est hoc? Deus
in creatione humani generis carnem de carne tulit
et in unam copulationem conjunxit, ita constituens
ne haec conjunctio praecipitanter ab invicem separaretur.
Quomodo? Quia ita in conjunctione viri ac
mulieris erit ubi caro carni et sanguis sanguini
legali sanctione copulatur ne ab invicem sua stulta
praecipitatione disjungantur, nisi hoc ex justa causa,
aut ex rationabili devotione utriusque ligaturae evenire
contingat, quoniam Deus in secreto sapientiae
suae hanc conjunctionem maris et feminae ad propagationem
hominum benigne disposuit. Et quia haec
conjunctio ab ipso ita decenter instituta est, idcirco
stulta cupiditas hominis abscisionem in his duabus
partibus non faciat, nec pars haec nec illa dotem
sanguinis sui in alienum locum ducat; quoniam,
sicut Deus praecepit ne homo occidat hominem, ita
etiam jussit ne homo per crudelitatem fornicationis,
sanguinem snum a recto loco suo abscindat. Unde
etiam homo ardorem cupiditatis suae deprimat, nec
incendium suum ad alienum ignem transmittat; quia
si haec ardens voluntas calorem alterius voluntatis
cum fervente concupiscentia fortioris vel mollioris
causae conceperit: vere tunc cum desiderio animi
sui et cum colligatione amplexionis illius mentis in
unum coagulantur. Nam exterior videns oculus interiorem
calorem in adustionem excitat. Et quamvis
corpus hoc peccatum cum corpore illo non operetur,
tamen vivens voluntas facit opus ardoris in
illis, ita quod omnia viscera eorum propter conscientiam
suam concutiuntur. Quapropter claustra
exterioris hominis tam cauta custodia observentur,
ne interior homo per insipidam negligentiam saucietur.

Et ut vides quod hi tres splendores circa ipsam
imaginem se late diffundunt: hoc est quod in honore
supernae Trinitatis praedictae tres ecclesiasticae
institutiones ubique felicem Ecclesiam in dilatatione
erumpentium germinum et in diffusione
beatarum virtutum miro modo circumplectentes
consolidant; unde etiam plurimos gradus et scalas
in ea bene et decenter ostendunt, qui sunt diversi
ordines tam in saecularibus quam in spiritualibus
hominibus per quos eadem Ecclesia in bonitate
morum et in disciplina virtutum, filios suos cum
suavissima reverentia educatos ad superna perducit.
Quomodo? Cum terrena spernunt, et cum coelestia
diligunt. Quid est hoc? Quia legalia praecepta
quae ipsis instituta sunt, in divino amore fideliter
complent. Sed, sicut in tribus personis unus
Deus est; ita etiam in his tribus praedictis ordinibus
una Ecclesia est, cujus fundator ille est qui
plantator omnium bonorum est. Quodcunque enim
ille non plantavit, hoc stare non poterit. Unde illa
institutio quam ipse non instituit, haec in magnis
illusionibus decidet. Quomodo? Quia Deus illa non
plantavit; quae ad superiora cum flatu superbiae
ascendere tentant, nec superioribus suis subjici
volunt. Hoc ibi est ubi minor ordo supra majorem
ordinem qui de antiquo consilio principalium magistrorum
in voluntate mea constitutus est, se elevare
contendit; et ubi quidam in diversis signis
vestitus sui se volunt dilatare secundum mores
suos quemadmodum in insania sua cogitant, veluti
si ordo angelorum se erigere vellet super ordinem
archangelorum. Et quid hoc esset? Quasi nihilum
et inane essent, qui sic recte constitutos Dei ordines
in vanitatibus suis dividere vellent. Sed hoc
esse non debet, ut ab his in insania diversitatis
suae invocet, qui in proposito suo semper novi esse
volunt, et rudes in scientia sua ad dicendum ea
quae in mentibus suis sunt, deserentes bene tritam
viam, et bene complanatam arcam antiquorum Patrum,
quam illis Spiritus sanctus inspiravit. Unde
multi ex his constitutas ordinationes quas Ecclesia
in antiquis Patribus habet, in magna superbia destituunt,
et hoc in plurimis schismatibus diversarum
institutionum suarum faciunt. Ipsi enim in diversis
circuitionibus suis fructiferae arbores dici
volunt; sed nec vacuae arundines appellari possunt,
quemadmodum dilecto Joanni de illo ostenditur
qui in tempore marcens abjicitur, ut scriptum est:
Scio opera tua, quia neque frigidus es, neque calidus.
Utinam frigidus esses aut calidus! Sed quia
tepidus es, incipiam te evomere ex cre meo (Apoc.
III). Quid est hoc? O stulte, qui in temetipso turpiter
marces, ego qui cognitor secretorum sum, in
omnia sciente oculo video opera desideriorum tuorum,
quoniam opera quae ad ignem ignei illuminatoris
pertinent omnino non effugisti, nec etiam
opera quae glaciem frigidi rigoris inducunt omnino
abjecisti. Quomodo? Tu nec es in malis operibus
ex toto frigidus, nec in bonis actibus ex toto fervidus;
sed in utroque per instabilitatem mentis tuae
ut tepidus ventus pendens, videlicet in neutro
sciens quis sis, quia nec in malo emeritas poenas,
nec in bono digna praemia consideras. Quomodo?
Quia in tam magnam profunditatem respicis quod
fundum ejus invenire non vales; et quia etiam
tam altum montem ascendis quod cacumen ejus
ascendere non potes. O melius tibi esset ut inutilem
servum et peccatorem te scires, quam sic in tempore
esses ut vix ad justitiam respicias. Nam si a
bonis actibus separatus esses, peccatorem te intelligeres;
vel si a malis operibus te abstraheres,
aliquam spem vitae haberes. Nunc autem ut tepidus
ventus es; qui nec humiditatem fructibus affert,
nec eis calorem inducit. Tu enim es velut incipiens
et non quasi perficiens; quia bonum tangis in inceptione,
sed illo te nunquam pascis in perfectione,
ut ventus qui os hominis percutit, et non sicut
esca quae in ventrem ejus labitur. Utrum etiam
charior est inanis sonitus, an perfectum opus? Sed
acceptius est perfectum opus quam inanis sonitus.
Et ideo cum silentio humilitatis operare et non
cum superbia extollere, quoniam illi pro nihilo
computabuntur; qui societatem sanctificationis illorum
qui me in lenitatis obsequio amant, abjiciunt;
hoc enim per stolidam superbiam insectantur,
quod per suavem mansuetudinem adimplere
dedignantur. Quod si per inchoationem rectitudinis
vim verborum meorum quae cibum fidelibus praebent
intrare tentaveris, et si tunc in ea torpens ac
nullam dulcedinem justitiae te tangentibus ostendens
ad deteriora cadis, tunc et ego propter teporem
negligentiae tuae incipiam te ejicere, ex eadem
vi verborum meorum te expellens, quoniam
nullum saporem suavitatis per efficaciam operationis
tuae exhibens, ad interiora beatae receptionis
non anhelas. Unde et ita abjectus conculcaberis,
sicut et cibus ille qui propter insipiditatem gustus
ex ore hominis projicitur, antequam in ventre ejus
recipiatur. Sed quid nunc? Venti enim volant, et
ventorum strepitus resonant; sed radices non florent
nec germen proferunt. Nam qui sub jugo meo
esse deberent, lascivi sunt, nec secundum disciplinam
incedunt. Quid est hoc? Ipsi rectam viam
transiliunt, et multa inutilia tabernacula sibi faciunt.
Hujusmodi enim homines nullum fervorem
justitiae habentes, sed in semetipsis torpentes; nec
in constituta sibi lege ardent, nec secundum conversationem
praecedentium patrum suorum faciunt;
sed quisque eorum quamdam singularitatem
in semetipso sibi plantat, et secundam voluntatem
suam legem sibi ponit, sic in propriis cogitationibus
suis et in magna instabilitate per inflatam
superbiam se ad volandum elevans. Et quoniam
isti recto foedere patrum suorum non adhaerent,
idcirco semper novi et rudes in magna instabilitate
hac et illac secundum voluntatem suam vagantur.

Quapropter et ego comparo illos stultis artificibus:
qui magnum aedificium in altum erigentes,
non imitantur prudentiam illorum artificum, qui
in multis instrumentis optime edocti et diversis
probationibus aedificationum examinati omnia ad
aedificationem pertinentia bene noverunt, et omnia
instrumenta sua recte disponunt; sed ipsi vacui
et insipientes, in semetipsis confidunt, quia prae
aliis sapientes esse volunt, et aedificia sua ita disponunt:
quod ad tempestates mobilia sunt, unde
etiam a ventis dejiciuntur; quoniam non supra
petram, sed supra arenam posita sunt. Ita et illi
faciunt qui in superbia sua in semetipsis confidentes
prae antiquis patribus suis prudentes videri
cupiunt, nec secundum foedus eorum ambulare volunt,
sed sibimetipsis leges secundum voluntatem
suam in magna instabilitate statuunt, et
ideo perfrequenter per diabolicas tentationes ad
peccata quatiuntur; quia non super Christum,
sed super instabilitatem morum suorum innituntur.

Unde ne inspiratio Spiritus sancti quae in antiquis
patribus operabatur per superbam inflationem
evacuetur, volo ut fideli homini cum humilitate
sufficiat quod ei a praedecessoribus suis institutum
est, ne si plus inaniter voluerit quam humiliter
quaerere debuerat, ne postea tepefactus inde
recedens, ex hoc ruborem confusionis accipiat,
ut in Evangelio scriptum est: Cum invitatus fueris
ad nuptias, non discumbas in primo loco, ne forte
honoratior te sit invitatus ab illo, et veniens is qui
te et illum vocavit, dicat tibi: Da huic locum, et tunc
incipias cum rubore novissimum locum tenere (Luc.
XIV). Quid hoc? Quando per supernam inspirationem
admonitus fueris ut per fideles labores tuos
ad tabernaculum illud venias quod semper in nuptiali
vita abundat, ita quod assidue in sinceritate
et honore ac sanctificatione in virginea virga et in
beata matre, scilicet Ecclesia laetatur et non in
corruptione et confusione ac dejectione germinis
et floris sui tristatur; tunc comprime mentem
tuam in humilitate, non elevans eam in elatione.
Quomodo? Cum saeculares causas in amore Dei a
corpore tuo abjeceris, tunc quasi pulcherrimus
flos ascendes qui in coelesti Hierusalem sine ariditate
cum Filio Dei floret, in quo omnia ornamenta
animarum apparent; quia vetus homo omnes abominationes
hominum profert, novus autem omnem
sanctificationem virtutum aedificat. Et ideo cum
ad hanc sanctificationem veneris, erubesce antiquum
serpentem qui semetipsum a beatitudinis
loco dejecit, per appetitum inanis gloriae imitari.
Quid hoc? Si videris aliquem te ornatiorem,
cave ne per cupiditatem mentis tuae super
cum ascendas, dicens: Volo super illum, aut sicut
ille est esse. Quod si hoc modo te exaltaveris,
nunquid tunc fidelis servus es, cum Dominum ad
iracundiam provocas, ita quod te illi opponis? Sed si
intellexeris aliquem valentius naturae, gratiae aut
fortunae donum habere quam tu habeas, si tunc illi
per invidiam detraxeris, planam viam non ambulas,
sed per devia incedis. Quapropter stude in
humilitate Deo servire, et non in superbia bacchari,
nec te per vanitatem simulationis super
illum extolle; qui justa examinatione majori desiderio
aeternae vitae lucet quam tu ardeas, ad ejusdem
beatitudinis culmen per supernum ardorem
ita invitatus ab illo qui omnibus veritatem diligentibus
pium se manifestat, ne in omnia sciente
oculo veniens ille qui te humilitatis obsequio, et
illum in charitatis dono per inspirationem beatae
admonitionis vocavit, recto judicio suo dijudicet
te, dicens: Tu qui te per flagrantem superbiam
in locum illum erexisti cujus socius non es, relinque
vanam gloriam tuam, et da subjectionis officio
huic dilecto meo culmen honoris, quod temere
rapuisti. Et quid tunc de te? Quoniam si hoc
modo dejectus fueris, incipies per angustiam moeroris
et tristitiae extremitatem abjectionis sentire,
et ita te projectum abhorrere, quia custos animarum
auferet tibi alienum honorem quem fraudulenter
invasisti: cum te illi opponens, hoc temere
rapere tentabas quod habere non debuisti, unde
et tibi auferetur quod habere volebas, et tibi dabitur
quod habere noluisti. Ita etiam cum minor
ordo supra majorem se exaltat, per justum judicium
meum dejectus supprimitur, quoniam nolo
ut aliter ante oculos meos superbia sit quam in
dejectione confusionis. Nam si ancilla supra dominam
suam se exaltaverit, tanto despectior omnibus
eam inspicientibus erit, quia hoc fieri tentaverit;
quod desiderare non debuit.

Quapropter qui sibi secundum cor suum leges
faciunt, et in hoc voluntatem meam non quaerunt,
magis ex hoc in dejectionem quam ad profectum
veniunt, ut iterum Filius meus in Evangelio testatur,
dicens: Omnis plantatio quam non plantavit Pater
meus coelestis eradicabitur (Matth. XV). Quid hoc?
Omne germen scientiae cordis et mentis ac morum
surgens in fertilitate illa naturae qua homo vivit,
cum homo illud ita in semetipso seminat, quod
postea in calore fervens ita ei copuletur secundum
quod hoc perficere vult; illud videlicet transpositum
aut in exaltatione mentis, aut in petulantia
carnis, aut in superflua pollutione, aut in occasione
excusationis, aut in vicissitudine operationis,
sursum aut deorsum imprudenter vadens, nec
quale fundamentum sit discernens, et an utile aut
inutile sit, scire contemnens: vere hoc justo judicio
destruetur, quoniam plantationem illam in tali
non plantavit Pater ille; qui coelorum et omnis
justitiae habitator est, et ideo ejecta arescet, quia
de rore coeli non ascendit, sed de succo carnis venit.
Quomodo? Quia homo per stultam scientiam
suam hoc opus faciens, nec justitiam nec voluntatem
Creatoris sui inspicere voluit; sed ad illum
qui semper rotam carnis ipsius infatigabiliter exagitat,
respexit. Nam quod hominibus cum oculum
suum acute in Deum figere nolunt, per deceptionem
mentis suae aliquando bonum videtur; si hoc
inspiratio Spiritus sancti non calefacit, in interitum
ibit, quia haec vana gloria pertransit. Cum enim
vani homines in uno per taedium afficiuntur; in
altero per vanam gloriam innovantur, frequenter
in superbia et in stimulatione ac in spiritu zelotypiae
se extollentes, et etiam frequenter in molestia
et in indignatione ac in contradictione aliarum
institutionum quae de me fluxerunt altercantes,
necnon in caeteris bonis quae non sunt ad torporem
taedii, sed in ardore desiderii de die in diem proficiendi,
se invicem comprimentes. Nam quod de
me fluxerit dulcem et suavem gustum animae praebet
semper in perseverantes proficiens, et non in
instabilitate retro aspiciens. Unde ille beatus est,
qui in me fidens, spem suam et initium ac finem
operum suorum non in se sed in me reponit. Qui
facit haec, non cadet; qui vero sine me stare voluerit,
in ruina ibit. Et qui sunt illi qui semetipsos
per vanam gloriam novos faciunt, et propter taedium
quod in praeceptis meis patiuntur, in semetipsis
confidunt. Non enim ut vetus vestimentum in cogitationibus
hominum molestum est, sic ego in
donis meis spernendus sum, quoniam illa in simplicitate
semper nova sunt, et quanto vetustiora
tanto chariora sunt. Quapropter quae homines in
semetipsis absque inspiratione mea excogitant in
vanitate morum: per inania studia eorum diffluet,
et quamvis aliquando in conspectu hominum stare
videantur, tamen ab oculis meis projecti, pro
nihilo eos habeo, ut in Evangelio scriptum est:
Sinite illos, caeci sunt, duces caecorum. Caecus autem
si caeco ducatum praestet, ambo in foveam cadunt
(ibid.). Quid est hoc? Dimittite illos qui in
factis suis perversi sunt in perversitate sua diffluere;
quia in rectitudine bonorum operum se
corrigere nolunt. Et quoniam in aestimatione sua
se justos nominant cum in actibus suis vani sint,
ex ipsa facilitate sua caeci efficiuntur, quia per
viam justitiae ambulare contemnunt, et quoniam
magis viam iniquitatis quam veritatis illis hominibus
proponunt qui eos in malis operibus sequi
festinant. Unde qui hoc modo visum rectitudinis
non habent aestimantes se justos esse et injusti
sunt, cum viam verae doctrinae ignorantibus viam
falsae justitiae demonstrant, pariter in foveam desperationis
cadunt, quoniam nec isti nec illi quo eant
sciunt. Sed in his quaedam in indignatione mea
coram hominibus aliquando dejicio, quaedam autem
per moderationem perspicuae visionis tacite coram
hominibus interdum tolero; sed tamen ea per ponderationem
justi judicii mei in futuro ulciscor. Et
ob hoc qui fidelis est, studeat ascendere ad altitudinem
virtutum, et non ad ima saecularium descendere.
Quomodo?

Qui in minori gradu est ad majorem ascendere
potest, non autem qui in majore est ad minorem se
declinare debet. Quid hoc? Nam praetores possunt
ad duces pervenire, duces vero ad reges ascendere;
non autem decet reges ad duces descendere,
nec duces ad praetores se declinare. Si enim reges
ducibus se subjugarent, vel si duces praetoribus se
subderent, indignanter omnis populus vociferaretur,
et eos derisui haberet, Ita qui sunt in saecularibus
possunt viam praedictorum pigmentariorum subire;
et qui sunt in via eorumdem pigmentariorum possunt
praefatos qui sunt vivens odor vovens iter
secretae regenerationis decet ad pigmentarios transire,
nec ipsos pigmentarios ad saeculares corruere.
Quod si isti qui sunt vivens odor vovens iter secretae
regenerationis ad pigmentarios respiciunt, vel si
pigmentarii ad saeculares transeunt: heu! heu!
heu! ab animabus justorum super eos dicetur, et
coram me in abjectione habebuntur, nisi digna
poenitentia revertantur, quia si altior gradus super
inferiorem ceciderit, ambo destruentur. Sic et illis
erit qui rectum iter suum deserunt, et retrorsum
incedunt. Nam qui Filium meum induerit,
quem talem filium induere posset? Nullum, et vere
nullum. Gaudete autem in Patre vestro; quoniam
saepius in minoribus majores video, et in majoribus
minores invenio, quia superbia cadit et humilitas
ascendit.

Unde pacem et charitatem ac humilitatem habete
inter vos, sicut et animae justorum cum angelis
et angeli cum archangelis habent. Animae enim
justorum officio angelorum non invident, nec angeli
gloriam archangelorum dedignantur. Quid hoc?
Archangeli in majori necessitate majora demonstrant;
angeli vero in frequenti vicissitudine minora
denuntiant; fidelis autem populus humiliter
obtemperat. Unde unusquisque officium suum fideliter
exerceat. Quomodo? Qui sunt vivens odor
vovens iter secretae regenerationis, cum major
occasio ecclesiasticae necessitatis ingruerit, inevitabiles
causas subventionis suae velut archangeli
recolant; et qui sibi in opere pigmentariorum,
assidua determinatione in frequentibus causis circa
negotia institutionis suae quasi angeli exerceant, et
homines qui ad summam beatitudinem desiderant
pervenire, verba eorum fideliter suscipiant.
Quomodo? Nam qui vivens odor vovens iter secretae
regenerationis existunt, velut granum sunt,
qui siccus et fortis cibus hominum est; sic et ille
populus meus asper et durus ad gustum fuci saecularium
rerum est. Sed praedicti pigmentarii quasi
poma quae dulcem saporem se gustantibus praebent;
qui ut et illi, per utilitatem officii sui se suaves
hominibus exhibent. Communis autem saecularis
velut caro aestimatur; in qua et casta volatilia inveniuntur,
quoniam qui in saeculo degunt, carnaliter
viventes filios procreant, inter quos tamen castitatis
imitatores reperiuntur, scilicet viduae et continentes,
qui ad superna desideria per appetitum
bonarum virtutum volant. Sed et iidem ordines
ecclesiasticae institutionis, in duabus viis versantur.
Quomodo? Spiritualium et saecularium. Quomodo?
Ut dies et nox. Quid est hoc? Dies claritatem solis,
et serenitatem lucentis aeris habet, quod praesignat;
quia spirituales homines et ordinem viventis odoris
voventis iter secretae regenerationis, et ordinem
praedictorum pigmentariorum in se servant. Nox
vero lucem lunae cum stellis et obscuritatem umbrosae
tenebrositatis tenet, quod demonstrat: quod
saeculares homines et justos in operibus suis lucentes,
et peccatores obscuritate delictorum gravatos
in se tenent. Sed qui noctem saecularium deseruerit
et ad diem spiritualium propter amorem vitae se
convertit: stabilis in hoc facto sit, ne si retrorsum
incesserit, veteri Adae assimiletur qui praeceptum
vitae transgrediens in saeculares aerumnas expulsus
est. Unde nemo praeceps sit mundum relinquere et
foedus meum sua voluntate audacter intrare, nisi
prius in magna probatione examinatus sit; quia qui
Filium meum per tunicam ceperit, nolo ut eum relinquat.
Nam qui ejus incarnatione se induerit, et
crucem ejus in manus suas susceperit, nunquid
conveniens est ut abjiciat Dominum suum? Nullomodo.
Ergo his attende. Homo qui in voluntate cordis
sui confessus fuerit et in devotione animae suae
voverit jugum meum in abjectione saecularium rerum
portare; si tunc etiam in ipso ardore cordis
sui per voluntatem desiderantis animae suae signum
religionis in condimento justae intentionis susceperit,
in illo permaneat, ne si illud postea in contemptu
perseverantis mali abjecerit; judicium districti examinis
accipiat. Quid hoc? Quia illum sprevit cujus
signum in semetipso suscipiens conculcavit; sicut
et Judaei eum contempserunt, cum illum in insania
incredulitatis in cruce affixerunt. Nam ut Judaei nefas
illud non timuerunt, ita et iste non veretur
quod eamdem passionem in voto suo abjicit: Quod
enim homo mihi promittit; hoc etiam reddere debet
secundum quod David testatur, dicens: Introibo
in domum tuam in holocaustis, reddam tibi
vota mea quae distinxerunt labia mea (Psal. V).
Quid hoc? Per intentionem bonae et justae operationis
introibo, o Deus meus, in constitutionem
sanctissimi doni tui, scilicet in ardente desiderio
stratum voluptatis meae relinquens, ita quod nihil
mihi dulcius est quam anhelare ad te Creatorem
omnium. Et ob hoc reddam tibi vota mea quae protulit
os meum cum anima mea; quia perficere volo
quod tibi justo judici in ardenti desiderio meo prius
promiseram: videlicet ut actus meos ad te dirigerem,
quod insipienter trangressus sum; sed nunc ad
te recurrere desiderans, volo mala devitare, et bona
facere, quoniam rationalitas et intellectus qui
in me fervent, per discretionem verae castigationis
magis quaerunt ad te vivum Deum anhelare, quam
per stultitiam falsae contrarietatis diabolum imitari.
Unde, o homo, cum cor tuum hoc modo mihi obtuleris,
considera quomodo illud prudenter perficias.
Oculus enim meus acutissime videt quid voluntas
hominis mihi loquatur. Ubi quod meum est, hoc
districtissime requiro. Quapropter, o stulti et plusquam
stulti, utquid vobis tam magna onera imponitis
quod putatis vobis tam facile esse quod carnalem
voluntatem vestram deseratis? Nam per legem
quae vobis ex praeceptis meis data est, ad hoc
non cogemini ut saeculum relinquatis, nisi prius per
multos labores ita exerceamini, ut carnalibus desideriis
quae in vobis sunt frenum imponere possitis.

Sed tepido vento assimilamini, quoniam cum vana
gloria mentem vestram afflaverit, tunc ex aliqua
asperitate loquimini sic dicentes: Amplius cum saeculo
laborare nolo, sed illud festinanter fugere delibero.
Et cur ita me frangam in casso labore? Sed
cum haec intra vos dicitis, putatis ea ita terminari
ut excogitatis. Nam multi vacillanti animo me quaerunt,
ita quod tantum signo religionis exterius notantur,
puris oculis me non quaerentes, nec semetipsos
in vera doctrina simpliciter circumspicientes
quomodo diabolum qui eos devorare cupit effugiant,
quemadmodum columba in puritate aquae considerans
accipitrem qui eam rapere tentat, effugit; non
autem sic illi diabolum effugiunt cum eum in scriptura
doctrinarum venientem vident, sed in repentino
sopore qui ei per caecitatem mentis suae inest,
ut tepidus ventus ad me currunt. Quidam enim non
voluntatem suam, sed tantum saecularem habitum
abjicientes, spiritualem religionem aggrediuntur;
quia multas miserias et paupertates in saeculo sustinentes
divitias habere non possunt, et ideo mundum
relinquunt, quoniam eum ita ut vellent habere non
possunt. Alii autem ad saeculum stulti et fatui sunt,
ita quod hominibus contemptibiles et seipsos regere
non volentes, et propterea saeculum fugiunt,
quia illi ludibrio sunt. Sed et quidam debilitatem
ac infirmitatem corporis sui habentes et in his
calamitatibus multum laborantes, non propter me,
sed ut his doloribus tanto suavius subveniant, saeculum
derelinquunt. Alii vero tantas augustias et
oppressiones a carnalibus dominis suis quibus subjecti
sunt patiuntur, ut propter timorem eorum a
saeculo recedant, non ut praeceptis meis obediant,
sed ne carnales eorum Domini amplius super eos
potestatem suam exerceant. Et hi omnes non propter
coelestem amorem sed propter has terrenas
molestias quas sustinent ad spiritualem religionem
veniunt, non considerantes utrum salsus an insulsus,
an dulcis an amarus, an coeli an terrae habitator
sim. Quid hoc? Ipsi nec condimentum, nec
dulcedinem Scripturarum attendunt; nec quomodo
in cordibus illorum homines habitent qui
superna quaerunt, considerant. Et quoniam haec
scrutari nolunt, ideo timorem meum abjicientes
secundum voluntates suas incedunt, unde et inde
alieni sunt et fugitivi vocantur. Quapropter nec ego
dico eos saeculum dimisisse et ad me venisse, sed
in hoc rei sunt quod servum timent, et Dominum
contemnunt, quia terrenas causas sequuntur; et
me non verentur, et ideo pavidi in minimo, et audaces
in maximo dicuntur. Ergo et Balaam assimilantur,
qui Israeliticum populum in tabernaculis
suis pulchrum videns, mansionem cum illis
ficto animo se habere concupivit, dicens: Moriatur
anima mea morte justorum, et fiant novissima mea
horum similia (Num. XXIII). Quid hoc? Cum homo
aliquando in suspiriis animae ad hoc concutitur ut
opera justitiae incipiat, tunc insurgente desiderio
ea gemebunde exoptat, sic dicens in semetipso:
Ego miser qui multis peccatis et obligationibus
praepeditus sum, studiose desidero ut in abjectione
carnalium concupiscentiarum anima mea omnem
malitiam iniquitatis relinquat, et ut per contritionem
illam qua justi semetipsos despiciunt in habitaculo
bonorum operum maneant. Quomodo? Ut
in rectis actibus inveniatur finis meus, illis hominibus
qui justitiam Dei operantur similis: ita ut terminus
bonorum operum meorum initio justae intentionis
eorum adaequatur. Sed homo qui intra semetipsum
ista loquitur, si postea transacto tempore
illorum suspiriorum cum tentationibus malignorum
spirituum afflatur, et carnali concupiscentia devictus
ad iniquitatem revertitur, facit ut ipse Balaam
per nequitiam cupiditatis deceptus fecit. Quomodo?
Quia ipse postea per illud schisma tactus per quod
prius populo meo maledicere volebat, ubi ei per
angelum meum et per asinam ipsius restiti, ad hoc
eum tamen in zelo meo perducens, quia benedictione
verborum illorum quae in os ipsius posui eidem populo
meo benedicebat: post desiderium illud quo
eidem populo Israeli in morte sua assimilari desideravit,
ad primum schisma reversus est, et populum
meum in pecunia mortis suo consilio per fornicationem
dispersit, ut pollicitus est dicens: Verumtamen
pergens ad populum meum dabo consilium
quid populus tuus hic faciat extremo tempore. Quid
hoc? Videlicet cum me retorsero ad iter desideriorum
meorum quae ad decorem carnis pertinent;
tunc concupiscentias illas ingrediar quas prius cognoveram.
Quomodo? Quia scio quid in carne mea
cui honeste deservio, ita ut et ego qui his causis
quae ipsi semper adsunt imbutus sum; tibi, o homo,
qui etiam in eisdem delectabilibus rebus ardens, in
abscondito mentis meae stimulum concupiscentiis tuis
ostendo; cum per suggestionem voluptatis meae
fumigantem ardorem tuum ita succendo, ut per
agnitiones venalium terrenarum rerum quae in corde
tuo florent, illud ardens desiderium quo prius ad
opera illa quae sancta dicuntur anhelasti exstinguas:
hoc modo finem eis imponens, et eas opportuno
tempore ita relinquens, quasi nunquam ea cognoveris.
Unde, o homo, sicut iste Balaam post illud
rectum desiderium quo prius sursum aspiciebat, ad
fallaces concupiscentias se deorsum inclinabat; ita
et ii faciunt qui me ficte quaerunt, quia cum viderint
illos qui saeculum veraciter abjecerunt simpliciter
incedere, et in arcta ac beata conversatione
laudabiliter ac veraciter perdurare; dicunt eos pulchros
et suaves esse, ac protinus repentino impetu
vitam eorum aggrediuntur, secundum ipsos vivere
desiderantes. Sed postquam se illis ita conjunxerint
quemadmodum et Balaam Israeliticum populum
inspexit, tunc frequenter per diversas nequitias
quas prius in cordibus suis habebant cum in saeculo
essent, ad carnalia desideria revocantur, quoniam
et illis prius dominabantur. Quapropter cum
sic impediuntur, veneno et adversitate sua contaminant
electum gregem meum, multis tempestatibus
eum quatientes, et consilio suae nequitiae eum
dispergentes. Nam cum ipsi a saeculo deceptuose
recederent, me in orationibus suis in adjutorium
sibi non invocabant, nec in probatione corporis sui
si in hoc proposito perseverare possent an non, me
quaerebant: unde et ego permitto eos considerare:
quid voluntas ipsorum cum in semetipsis confidunt
eos possit adjuvare. O, ipsi insipientes et infructuosi
existunt; quia sunt inutiles absque aratione
legis Dei, et sine fructificatione verbi ipsius; quia
non exquisierunt quid facere deberent cum arctam
viam adirent, ut bona terra circumspicitur quem
utilem fructum profert. Unde audiant; O homo,
si hodie cum in carne tua fortiter in concupiscentiis
ardeas, igneam fornacem existi, quis tibi tantum
refrigerium dedit, quod tam magnum incendium
posses evadere in voluptate tua?

Vere qui haec aggredi voluerit, interioribus oculis
suis incedere debet qualiter ea per me incipiat,
et qualiter ea meo adjutorio perficiat, ne si illa insipienter
inceperit et male consummaverit, in ruinam
vadat, sicut et ille antiquus hostis qui in semetipso
confisus, in ira zeli mei dejectus est; sic
et isti abjicientur, qui nec semetipsos considerantes,
in praecipitatione magnae superbiae passione
Filii mei se induunt, sed eam postmodum in fastidio
superflue rejiciunt. Quapropter qui eam super
se posuerint, attendant quomodo eam diligant, secundum
quod Jeremias propheta in Spiritu sancto
hortatur dicens: O vos omnes qui transitis per viam,
attendite et videte si est dolor sicut dolor meus,
quoniam vindemiavit me ut locutus est Dominus,
in die irae furoris sui (Thren. I). Quid hoc? O vos
omnes qui vitia descritis, videlicet in abjectione
saecularium, et in imitatione spiritualium, transeuntes
per viam illam quae vita et veritas est quae ego
Filius Dei sum; attendite in inceptione bonorum
operum ne doloris mei obliviscamini, cum me in
passione mea coeperitis imitari, et videte in perfectione
justitiae, ut dolor ille quem pro amore meo
vobis imponitis: dolori meo similis sit. Quomodo?
ut in eisdem miseriis quas propter me sustinetis
usque ad bonum finem indeficienter perseveretis;
sicut et ego perseveravi in dolore meo mori pro
vobis, quoniam ego compressus et conculcatus in
passione crucis sum; sicut uva in torculari exprimitur
ut corpus meum manducetis, et sanguinem
meum bibatis, ut in praescientia perspicacis oculi
sui locutus est dominator coeli et terrae in judicio
eum Adam vitam deseruit et mortem accepit; ubi
tamen idem Pater meus coelestis hoc praevidit, quod
in fine temporum per me Filium suum ex Virgine
incarnatum qui me in fortissimis viribus justitiae
diabolo opponebam, eumdem antiquum seductorem
superaret et humanum genus in defensione superni
auxilii liberaret. Ergo homo cujuscunque sexus aut
aetatis sit, qui passionem meam induit, attendat ut
eam fortiter retineat, ne si eam per errorem neglectus
sui abjecerit, postea cum ipsam voluerit
retinere, eam invenire non possit.

Unde et illi qui infantes suos meae passioni in
humilitatis conversatione subjicere voluerint, hoc
non in praesumptione praecipitationis impudenter
faciant, sed sapienter in examinatione discretionis,
non cogentes illos absque consensu voluntatis suae
hoc adire, quod nec ipsi possunt perferre. Quomodo?
Si infantem tuum mihi offers cum ei nondum
inest scientia discernentis intellectus, sed cum in
stultitia omnis sensus sui jacet, et tamen ita sine
voluntate ipsius eum offers, consensum ejus in hoc
non considerans, non recte fecisti ita offerens arietem.
Quomodo? Si homo arietem ad altare meum
offert; si eum cornibus suis fortiter funibus non
alligavit, nonne aries aufugit? Sic etiam si pater
aut mater puerum suum qui aries est, ad servitutem
meam offerunt, si in hoc voluntatem illius quae
cornua ejus sunt, nec diligenti custodia, nec supplicatione,
nec deprecatione, nec exhortatione totius
diligentiae quae funes colligationis ejus intelligantur,
attendunt, quoniam his omnibus puer ad
consensum bonae voluntatis provocandus est; tunc
si istis examinationibus non fuerit probatus, certe
aut corpore aut mente aufugit, nisi Deus eum in
mirabilibus suis custodiat. Si autem tu, o homo, in
tam magna custodia corporalis districtionis puerum
illum concludis quod se a pressura repugnantis
voluntatis suae absolvere non possit, tunc in
omnibus fructibus tam corporis quam animae propter
capturam illam quae sine consensu ejus ipsi
injuste illata est, aridus mihi apparet. Tunc et ego
tibi, o homo, qui auctor hujus ligaturae es, dico:
Viridem agrum in potestate mea habui; nunquid,
o homo, dedi tibi illum, ut eum germinare faceres
quemcunque fructum tu ipse velles. Et si in illum
semen seminas, an potes illum in fructum producere?
Non. Nam tu nec rorem das, nec pluviam
producis, nec humiditatem in viriditate tribuis, nec
calorem in ardore solis educis; per quae omnia competens
fructus producendus est. Ita etiam in auditum
hominis verbum seminare potes; sed in cor
illius quod ager meus est, nec rorem compunctionum,
nec pluviam lacrymarum, nec humorem devotionum,
nec calorem Spiritus sancti infundere
vales, in quibus universis fructus sanctitatis germinare
debet. Et quomodo audebas delicatum et sanctificatum
mihi in baptismo tam temere tangere;
ut eum absque voluntate sua in arctissimam captionem
ligaturae ad ferendum jugum meum traderes.
Unde nec aridus, nec viridis effectus est; quia nec
saeculo mortuus est, nec saeculo vivit. Et cur eum
ita oppressisti, quod ad utrumque inutilis est? Nec
miraculum meum ad confortandum eum ut in spirituali
vita permaneat, ab hominibus exspectandum
non est, quoniam nolo ut parentes ejus in oblatione
ejus peccent, absque voluntate illius eum mihi
offerentes. Quod si aliquis sive pater sive mater
puerum suum ad servitium meum offerre voluerit,
antequam eum praesentet, dicat: Promitto Deo quod
puerum meum solerti custodia usque ad intelligibilem
aetatem ejus custodiam supplicando, deprecando,
exhortando eum ut in servitio Dei devote permaneat.
Et si mihi consenserit, festinanter eum ad
servitutem Dei offero; vel si mihi assensum non
praebuerit, insons coram oculis majestatis ejus inveniar.
Si autem parentes pueri eum his modis usque
ad intelligibilem aetatem ejus prosecuti fuerint;
si tunc puer se avertens illis consentire noluerit;
tunc et ipsi, quia devotionem suam in illo quantum
valebant ostenderunt, eum sine voluntate illius non
offerant, nec eum ad servitutem illam pervenire
cogant, quam nec ipsi ferre nec adimplere volunt.

Qui autem devoto animo se mihi libenter subjicere
voluerit, ad hoc strenue exhortandus est ut
perveniat, nec per livorem alicujus malevolae animae
a bona intentione sua retrahendus. Nam si quis
aliquem illorum qui me sequi desiderant a proposito
suo retraxerit, sacrilegium facit, quoniam foedus
meum in mente illius dirupit, quapropter et
in recto judicio rationem inde redditurus est; si in
hac nequitia inflexibilis perduraverit, quia mihi
servire volentem avertit: quod facere non debuit,
ut scriptum est: Omne quod Domino consecratur,
sive homo fuerit sive animal, sive ager, non veniet,
nec redimi poterit (Lev. XXVII). Quid hoc? Cum quaelibet
anhelans anima, pleno officio scientiae ita bonum
sensum in homine tangit, ut ille aliquam rem
perficiat; tunc rem illam voluntas ejus confirmat
dicens: Hoc decet ad honorem Dei. Et ita cum bona
devotione et cum justa reverentia homo ille promittit
Deo, illud ei offerens per osculum cordis,
quod est per voluntatem desideriorum suorum. Et
tunc illud hoc modo in dotem sanctificationis Deo
oblatum est. Quomodo? Quia Deus in illo homine
aedificantem voluntatem videns, ita eum per annulum
sanctificationis suscipit, ut vir sponsam suam
per annulum desponsationis sibi in foedus colligationis
ne ipsam amodo dimittat munire solet. Unde
cum Deus voluntatem illam virilitate animi hominis
susceperit, qui semetipsum ita constringit quod
reliquit quod habet, et qui magis Deo dividit quam
sibi quod possidet, tunc colligatio hujusmodi consecrationis
ita permanebit, nec devotionem suam
relinquet. Quare? Quia illam scientia hominis cognovit,
quoniam bonus sensus ejus illam intellexit,
et quia illam voluntas ipsius ad honorem Dei aedificavit;
et ideo sive homo fuerit qui semetipsum
ita Deo obtulit, sive animal homini subjectum quod
eodem modo ad honorem Dei oblatum est, seu ager
fructum proferens qui etiam ita Deo est consecratus,
nec pro cariore pretio dari, nec sub viliore recompensatione
retineri debet, ne honor Dei quasi
in contemptibilem aestimationem deputetur. Sed sicut
nullus contra voluntatem suam a saeculari via
ad spiritualem tramitem converti cogendus est; ita
etiam qui cum devotione voluntatis suae servitium
meum aggressus est, et postea illud contemnens
neglexerit, justo judicio ut illud recipiat revocandus
est. Quomodo? Si habet aequos rectores et spirituales
magistros zelum meum habentes, ii debent eum
ad servitutem meam revocare, et hoc primum facient
supplicatione, exhortatione, et blando sermone
eum linientes, et deinde verberibus et constrictione
frigoris et famis et aliis his similibus castigationibus
eum corripientes, quatenus his miseriis
admonitus, infernales poenas ad mentem suam revocet,
et eas timens a se putredinem animae suae
auferat, et ad semitam illam quam deseruerat ita
revocatus redeat, ut etiam de his Evangelio scriptum
est: Exi in vias et sepes et compelle intrare,
ut impleatur domus mea (Luc. XIV). Quid hoc? Tu
qui spiritualis pastor et justus rector et rectus magister
es, exi de pristinis moribus tuis qui tibi de
primo parente tuo adhaerent, et vade in viam arctam
et angustam, et in compositionem inflexorum
praeceptorum quae justissimi viri in textura Spiritus
sancti composuerunt; et acutissime in zelo meo
considera eos qui sub praecepto et magistratione tua
degentes aut susceperunt aut voverunt sua voluntate
et non ex alterius hominis injusta coactione
sanctum propositum pacti mei observare, et cum
postea illud contemnentes ad vetera vitia cupiunt
redire: hos dulcibus et amaris correptionibus compelle
ecclesiasticam disciplinam intrare, ut domus
dotationis meae tam ex strenue correptis quam ex
suaviter admonitis impleatur, quoniam alii ad vitam
diversis castigationibus et alii variis blandis
admonitionibus vocandi sunt. Quomodo? Ut diligens
pastor perditam ovem suam sollicite requirit, ita
et spirituales magistri subjectos suos per diversa
vitia errantes multa diligentia requirere debent,
sua scilicet solertia cogentes eos, ut in domum justitiae
de qua exierunt vel exire volebant revertantur,
ut Ecclesia in una parte ex amore correptis et
in altera ex blande adhortatis ovibus impleatur, et
ita ad superna pascua perducatur.

Qui autem tunc ita obturati sunt, quod nec propter
corporalem castigationem quae eis a praepositis
magistris suis in zelo meo infertur, nec propter timorem
meum quoniam ego sum Deus nolens iniquitatem,
nec propter amorem effusi sanguinis Filii mei
qui pro ipsis passus est se corrigere volunt, sed
fidelissimos amicos meos qui vias meas velociter
currunt polluere sua putredine laborant; tunc ab
amicis meis ne gregem meum contaminent ut lupi
expellendi sunt, quemadmodum Paulus amicus meus
hortatur dicens: Auferte malum ex vobis (I Cor.
V). Quid hoc? Vos qui in culmine regiminis estis,
et qui in humilitate subjectionis manetis, expellite
malum illud a vobis quod timorem meum contemnens
mihi Creatori coeli et terrae contradicit, illud
tam forti examinatione a vobis expellentes, ut in
conscientia vestra radicem non figat, nec in consortio
vestro pedem suum ponat, ne dulcia pigmenta
bonorum operum in vobis vilescant. Sed qui ex his
in poenitentia reverti voluerit, et me Creatorem
suum pro corde quaesierit; etiamsi in extremitate
cursus sui venerit ego tamen suscipiam eum quia
cuncta juste judico.

Qui autem thesaurum cordis sui subtrahendo abscondit,
dicens: Nisi sentiam me moriturum, a saecularibus
causis me non convertam et ita conversionem
suam usque ad expirationem animae suae
differt, et cum jam amplius spirare non valet, diutius
praesentem vitam se posse habere desperans
saeculo renuntiare tentat: hic animam suam decipit,
quoniam conversio ejus deceptibilis est, hoc
ludificando fecit, ut ludificatio etiam accipitur. Ille
vero qui jam morti proximus, toto corde propter
peccata sua et propter amorem meum saeculo renuntiaverit,
scilicet quandiu vivat mihi ardenter
servire desiderans; vere devotionem ejus cum omnibus
choris angelorum suscipio, et ei gloriam vitae
tribuo. Nam quamvis homo in multo crimine
occupatus sit, cum tangit peccata sua ita quod amare
delicta sua deflet, et hoc simplici oculo facit quia
me ad iracundiam provocavit, ego eum a morte ad
salutationem erigo, nec ei supernam haereditatem
denego, secundum quod psalmista David in Spiritu
meo testatur, dicens: In quacunque die invocavero
te, ecce cognovi quoniam Deus meus es (Psal. LV).
Quid hoc? In quacunque luce vitae meae ulla claritas
supernae illustrationis in mente mea qui in tenebris
jaceo, per divinam gratiam se ostenderit,
ita quod in amaritudine poenitentiae peccatorum
meorum et in vulneribus gravati cordis mei invocavero
te qui omnibus te puro corde invocantibus
remedium tuae pietatis concedis; tunc in eadem visitatione
cognovi, quia tu qui haec misericorditer
operaris Deus meus es? Quid est hoc? Cum per
gratiam tuam me ad hoc perduxeris, quod te Deum
meum in operibus justitiae cognovero, ita quod in
operibus iniquitatis meipsum damno et reprimo:
tunc suscipis me simpliciter te quaerentem, et lacrymose
post te clamantem atque in viriditate animae
meae te cognoscentem, quia tu es ille qui haec
facere potes; tunc enim corpus meum in vera poenitentia
contero, et illud quasi pro nihil habeo. Et
cum tali modo poenitentiam suam homo fecerit, remedium
peccatorum suorum inveniet. Quomodo?
Quia me Deum suum cognovit. Quomodo? Quoniam
peccata sua deseruit, et ideo per oculum poenitentiae
videbit quod illa vana fuerunt quae prius ardenter
in mala concupiscentia perpetravit

Quapropter nemo negligat remedium poenitentiae
quaerere, quia si illam sanus in corpore neglexerit,
studeat tamen ut eam vel in extremo tempore
suo inveniat, et ad salvationem eum suscipiam
quoniam quamvis sordes magnae sint in peccatis, tamen
propter Filium meum in pura poenitentia abluuntur,
praeter hunc qui blasphemiam contra Spiritum
sanctum impoenitens dixerit, et qui se ipsum
in mortem corporis sui obduratus praecipitaverit,
quia haec duo velut unum sunt. Istos in gloria supernae
vitae nescio, ut in Evangelio scriptum est:
Omne peccatum et blasphemia remittetur hominibus,
spiritus autem blasphemiae non remittetur.
(Math. XII). Quid hoc? Omne peccatum quod in
superfluitate carnis, aut cum libidine, aut cum amaritudine,
aut aliis his similibus vitiis peractum
fuerit, seu blasphemia quae est in cultu idolorum
ubi verus Deus ignoratur et falsum figmentum adoratur,
aut invocatio daemoniorum ubi verus Deus
scitur, et tamen in perversitate hominum diabolus
invocatur: haec omnia in pura poenitentia remittentur
hominibus, cum per compunctionem lacrymarum
ex intimo corde verum Deum omnibus se invocantibus
misericordiam suam misericorditer praestantem
fideliter quaesierint. Quoniam, quamvis hujusmodi
homines graviter in peccatis errando delinquant,
tamen si Deum imperio et potestate in coelis
regnantem omnino non abjiciunt, manum auxilii
ejus quaerentes invenient. Sed si in infidelitate sua
perseveraverint, ita quod ab hac perversitate nunquam
resipiscant, sed fixo corde et anima consentiente
Deum omnino abnegent, sic intra semetipsos
dicentes: Quid est hoc quod dicitur Deus? Nam
Dei non est misericordia aut veritas, ut velit aut
possit me adjuvare: et ita impoenitentes diffidant
a peccatis suis se posse mundari, aut ullo modo
salvari: hi Deum blasphemant, et ob hoc propter
nequitiam obdurationis suae si ita perseveraverint,
remissionem blasphemiae non percipient, quia intellectum
cordis sui ita suffocant, quod sursum suspirare
non valent, quoniam illum per cujus misericordiam
salvari debent, quasi nihilum habent,
ut etiam David testatur, dicens: Dixit insipiens
in corde suo: Non est Deus (Psal. XIII). Quid est
hoc? Per stultam locutionem qui sapientia et intellectu
vacuus erat, Deum in corde suo abnegavit,
etiam ad cognoscendum eum insipiens fuit. Quomodo?
Quia verum Deum nec scire nec intelligere
voluit, cum in obdurato sensu dicebat: Quid est
Deus? Deus non est. Et quid vel ego sum? Nescio
quid sum. Qui haec dicit insipiens est, quoniam
veram sapientiam qua Deus cognoscitur non habet.
Sed quisquis Deum in potestate sua regnantem
non ficte cognovit, hic sapiens est, quamvis peccator
sit. Unde quisquis hoc fixum in corde suo
habet, de Dei misericordia desperat, dicens: Deus
nihil est, hunc nescio, jam me nescivit, et hunc
nego, quoniam me negavit. Et ideo ille ad vitam
non resurget, nec ullum gaudium habere potest,
quia omnes creaturae eum destituunt, quoniam
Creatorem earum pro nihilo habuit. Sed et ille qui
de peccatis suis desperat, ita quia prae magnitudine
ponderis eorum se posse salvari non credit, infidelis
est, et ideo ad vitam non perveniet, quia illi
qui vitam omnibus dat contradicit. Quod si quis ex
his omnibus poenitentia ductus, me veraciter quaesierit,
me inveniet, quoniam neminem abjicio qui
puro corde recurrit ad me.

Si autem nigerrimae tempestates hujus blasphemiae
et desperationis super quempiam hominem
ceciderint, et ipse nec in corde suo nec in voluntate
sua, nec in sapore perversi gustus eis consenserit,
sed in hoc certamine valde cruciatur, tunc
si in eodem agone fortiter repugnans perseveraverit,
citius ei subvenio. Et propter has gravedines
non dubitet, quia contra maximas procellas eum
fortissimum pugnatorem dico, et eum velocius juvabo
atque eum in amicum habebo, quoniam
propter amorem meum tantas adversitates patienter
sustinens nobiliter superavit. Sed et sicut ille
qui me verum Deum nullo modo, ulla fide aut spe
in corde suo vult scire, ad vitam non resurgit, ut
dictum est, ita nec ille qui se ipsum in mortem
corporis sui praecipitaverit, quia separationem illam
quam hominibus constitui non exspectat; sed
se ipsum sine ulla spe misericordiae discindit. Unde
et in perditionem cadit, quoniam hoc occidit cum
quo poenitere debuit. Nam qui illud ab homine separat
quod in homine posui, magno reatui se subdit,
quemadmodum in Evangelio Filius meus ostendit,
dicens: Audistis quia dictum est antiquis:
Non occides? Qui autem occiderit reus erit judicio.
(Matth. V). Quid est hoc? Vos qui pedem vestrum
super fundamentum petrae ponere vultis, notate
quoniam per sonum illum qui de radice rationalitatis
exit percepistis, quia in verbis Scripturae quae
sensum illum habet quem digitus Dei dedit demonstratum
est iis qui vos in antiquitate praecesserunt,
ne dividerent in homine quod divina dispositione
in illo conjunctum est. Quid hoc? Quia
qui Adae lignum scientiae boni et mali interdixit,
dicens: In quocumque die comederis ex eo, morte morieris
(Gen. II). Hic etiam per Moysen generi ejus
locutus est: Non occides, nec dissipabis quod ad
imaginem Dei factum est. Sed sicut Adam praeceptum
transgressus vita salutis semetipsum et genus
suum privavit, ita etiam homo qui facturam
Dei in homine destruit, fideles generationes salutarium
operum ab anima et a corpore suo
abscindit. Ex hoc etiam reum judicialis sententiae
se faciens, in exsilium miseriae vadit. Quapropter
ille qui tam crudelem separationem in homine
fecerit, in multas calamitates se mittit, videlicet
hoc separans quod meum est, quia corpus et animam
simul in homine conjunxi. Et quis est ille
qui haec audeat separare? Et cum ille in multa gravedine
peccati sit qui alium occidit, quid tunc
iste erit qui seipsum in mortem tradit? et hoc in
pulverem mittit cum quo debuit crimina sua diluere.
Nam qui se ipsum occiderit perditum angelum
imitatur, qui primus iniquitatem inveniens se ipsum
in perditionem tradidit et se ipsum in morte
occidit. Quomodo? Quoniam Deo invidit; qui nec
ortum habuit, nec finem accipiet, et qui omnia regit
quae in coelo et in terra sunt. Et sicut superbus
ille diabolus noluit aspicere in me cum se ipsum
in perditionem dejecit, sic nec is homo me scire
dignatur qui se ipsum violenter discindit; unde et
in mortem cadit, sicut et ille cum semetipsum in
perditionem praecipitavit. Nam antequam corrueret,
iniquitatem suam super pennas ventorum elevare
voluit, et quasi volatile quod in aere volat, sic in
coelestibus volare tentavit. Unde et in hac praesumptione,
semetipsum a beatitudine in infelicitatem
dejecit. Sed ego de terra formavi hominem,
ut ab inferioribus ad superiora conscenderet,
et ut incipiendo et perficiendo bona opera, sursum
praeclaras virtutes ad ardua aedificaret. Quapropter
et homo qui et corpus et animam habet, cum bona
operari potest, et cum poenitere valet, semetipsum
non occidat, ne postea locum illum recipiat, ubi
nec opus nec poenitentiam habere potest, sicut et
diabolus qui dum semetipsum occideret, in tartara
dejectus est. Sed qui vigilantibus oculis videt et
attentis auribus audit, hic mysticis verbis meis
osculum amplexionis praebeat quae de me vivente
emanant.

VISIO SEXTA.

SUMMARIUM.---De venerabili sacramento corporis Christi. Quod Ecclesia Christo in passione sua juncta et
sanguine ejus decorata est, et salvatio animarum exorta est. Quod Deus Pater in humilitate Filii sui
serpentem antiquum vicit, non in potestate Verba Psalmistae. Quod Ecclesia crescens, dotem suam devote
Deo coram angelis offert: et profunditas sacramentorum Spiritu sancto inspirante manifestata est, et
similitudo auri. Quod sacerdote ad altare ad immolandum accedente, magna claritas cum mysterio
supernorum spirituum effulget. Quod in sacramento altaris, Deus Pater, passionis Filii sui in salutem populi
recordatur. Quare in sacramento altaris, panis, vinum et aqua offerantur. Verba Joel de eodem. Quod
sacerdotem in sacramento praesens auxilium Dei non deserit, serenitate manente donec mysteria compleantur.
Cum sacerdos Sanctus, sanctus, sanctus decantat, et mysteria sacramentorum inchoat: incomprehensibilis
serenitas eadem sacramenta irradiat. Quod divina claritas oblationem altaris sursum invisibiliter quasi in
puncto trahit, et remittit veram carnem et verum sanguinem effectam. Comparatio de unguento et sapphyro
ad eamdem rem. Quare homo hoc spirituale donum visibiliter sumere non possit. Quod sacerdote fideliter
in Deum credente et humili devotione offerente, oblatio caro et sanguis efficitur. Similitudo de pullo et
volatili. Quod vera manifestatione mysteria nativitatis, passionis et sepulturae, resurrectionis et ascensionis
Christi, in sacramento altaris, ut in speculo apparent. Quod diu fidelis homo dicere debet: &#171;Dimitte nobis debita
nostra, sicut et nos dimittimus debitoribus nostris;&#187; tandiu passio Christi in misericordia Dei Patris
apparebit. Quod oblatio nunquam cruda caro apparet nisi in magna necessitate electis demonstretur.
Dum canticum innocentis Agni canitur, fideles homines communicant ut a praevaricatione mundati aeternae
haereditati restituantur. Verba Salomonis in Canticis canticorum. Qualiter accipienda sint verba Domini
dicta discipulis in coena sua de eodem mysterio. Verba David ad eamdem rem. Quod sacramentum illud
omnes sordes emundans, usque ad novissimum hominem colendum est. Item verba David de eodem.
Quare in sacramento altaris panis offeratur. Verba Moysi ad eamdem rem. Quare vinum in sacrificio
altaris offeratur. Verba de Canticis ad idem. Quare in sacramento altaris aqua vino interesse debet.
Verba Sapientiae. Item de libro Sapientiae. Quod Adam ante peccatum mundum sanguinem habuit, post
praevaricationem sparsit eum in fetorem immunditiae. Quod corpus et sanguinem Christi accipientes, multa
dulcedine vivificantur. Verba Salomonis de eadem re. Quod ad invocationem sacerdotis in altari,
sacramentum corporis et sanguinis Christi perficitur. Quod Deus in omni creatura potestatem et fortitudinem
voluntatis suae secundum quod sibi placet, exercet. Quod a prima hora diei usque ad nonam officium missae
pro necessitate temporis exerceri potest. Quod omnes jejuni communicare debent exceptis iis qui in
oppressione mortis positi sunt. Quod diabolus sine suggestione alterius cecidit, homo autem quia fragilis
suadente diabolo cecidit, a Deo sublevatus est. Quod in perceptione corporis et sanguinis Domini, non
quantitas sed sanctitas consideranda est. Comparatio de manna ad eamdem rem. Quod non est dubitandum
quin verum corpus et verus sanguis Christi sit in altari. Quod in sacramento altaris tria offerenda sunt
in nomine Trinitatis: panis, vinum et aqua. Quod sacerdos qui per negligentiam aut per oblivionem
haec tria in sacramento altaris neglexerit, graviter puniendus venit. Qualiter corpus et sanguis Christi
populo distribuatur. Quod sacerdos his indumentis et his verbis in sacramento altaris utatur secundum
quod antiqui Patres instituerunt. Verba Domini ad negligentem sacerdotem. Quod sacerdos quia has epulas
in altari offert, ab altari jejunus his epulis non recedat. Quod sacerdos in sacramento altaris multis et
magnis sermonibus non utatur secundum ordinationem priorum magistrorum. De quinque modis communicantium.
De iis qui in corpore lucidi et in anima ignei sunt. De iis qui in corpore pallidi et in anima tenebrosi
videntur. De iis qui in corpore hirsuti et in anima multa immunditia sordent. De iis qui in corpore acutissimis
spinis circumdantur et in anima leprosi apparent. De iis qui in corpore sanguinei et in anima velut
putridum cadaver foetidi videntur. De iis qui ad hoc sacramentum devota mente et pura fide, et de iis
qui contrario corde et vacillante animo accedunt. Verba Apostoli. Quod sacramentum altaris magna
diligentia et sollicitudine a sacerdote et a populo tractandum et custodiendum est. Quod mystica secreta
corporis et sanguinis Domini scrutanda non sunt. Quod ministri Ecclesiae qui non per ostium sed per devia
intrant; quia amari et illusores et impoliti lapides sunt, diabolum et Baal imitantur, et Christum vulnerare
contendunt quasi crucifixores. Quod idem ministri Ecclesiae omni diligentia exemplo apostolorum debent
castitatem servare et ab omni immunditia se abstinere. Verba Moysi ad eamdem rem. Quod sacerdos duas
copulas non debet habere. Quomodo diabolus sit sacerdos sacerdotum. Verba legis de eodem. Verba
Evangelii ad idem. Verba Apostoli ad eamdem rem. Item Paulus de eodem. De tribus generibus
eunuchorum. Qui se non valet continere, nec sacerdos nec alius minister sacerdotalis ulla occasione fiat.
Qua causa ante conjugatis, sed postea ab invicem separatis concessum est in primitiva Ecclesia ad
sacerdotium accedere, et quare modo non concedatur. Similitudo regis de eadem re. Quod immaturi et
non consecrati, Ecclesiam non suscipiant: et unus plures appetere non praesumat. Quod de omni populo
Christiani nominis, sacerdotes boni ingenii, et virilis animi integritatem membrorum habentes eligendi
sunt. Quod feminae ad altaris officium accedere non debent. Quod vir femineo vestitu nullo modo induatur
nec femina virili, nisi aliqua magna necessitate coacti. Quod fornicatores mulierum, et in contrarietate
fornicationis, aut in aliis aut in seipsis tam mulieres quam viri se contaminantes, et pecorum fornicatores,
districte judicat Deus. De pollutione quae dormientibus occurrit. Verba Moysi de eodem. Qui fortiter in
libidine ardet, ardori suo nullum incendium subministret. Diversis vitiis gravatus, ad misericordiam Dei
in confessione fugiat. Quod remedium purgationis et in antiquis Patribus diu praefiguratum est. Qui
peccata sua confiteri recusat, seipsum decipit. Quod in hora mortis si sacerdos non adest, alii homini
homo confiteatur; si nullum hominem habere potest, soli Deo confiteatur in praesentia elementorum.
Quod nemo propter pondus peccatorum suorum desperet. Evangelium de eodem. Quod peccata et per
eleemosynam et per corporalem satisfactionem deleri debent. De libro Sapientiae. Quod elementa lacus
voluptatum hominum sunt. Qui eleemosynam dant et qui eam suscipiunt hoc in vanum non faciant.
Quod pauperes et divites et honorem potestatis appeten es, unusquisque secundum intentionem suam
remuneratur. Sacerdotes exorando et coercendo moneant populum de confessione. Quod sacerdotes
auctoritate magisterii, populo non ostendentes, non sacerdotes sed lupi vocantur. Quod elementa coram
Deo ululant super iniquitatem sacerdotum, et coeli iniquitatem eorum suscipiunt. Quod sacerdotes habent
potestatem ligandi et solvendi. Verba Evangelii de eodem. Quod nullus absque rationabili culpa ligandus
est. Quod si aliquis constrictus fuerit, propter honorem Dei solutionem quaerere debet. Quod rebelles
ad Christum reverti nolentes, et obdurati nullam misericordiam quaerentes, antiquum serpentem
imitantur. Verba diaboli. Quod homines de tenebrositate infidelitatis per incarnationem Filii Dei
reducti sunt.

Et post haec vidi cum Filius Dei in cruce pependit,
quod praedicta muliebris imago veluti lucidus
splendor ex antiquo consilio propere progrediens
per divinam potentiam ad ipsum adducta est, et
sanguine qui de latere ejus fluxit se sursum elevante
perfusa; ipsi per voluntatem superni Patris
felici desponsatione associata est, atque carne et
sanguine ejus nobiliter dotata. Et audivi vocem
de coelo illi dicentem: Haec, fili, sit tibi sponsa in
restaurationem populi mei; cui ipsa mater sit, animas
per salvationem spiritus et aquae regenerans.
Et cum eadem imago jam hoc modo in viribus suis
proficeret, vidi quasi quoddam altare ad quod ipsa
frequenter accedens dotem suam devote revisebat,
eam superno Patri et angelis ejus humiliter ostendens.
Unde etiam cum sacerdos sacris vestibus indutus
ad celebranda divina sacramenta ad altare
illud accederet, vidi quod subito magna serenitas
lucis cum obsequio angelorum de coelo veniens,
totum altare illud circumfulsit, et ibi tandiu permansit,
quousque completo sacramento sacerdos ab
altari secederet. Sed et ibi evangelio pacis recitato,
et oblatione quae consecranda erat altari superposita
cum sacerdos laudem omnipotentis Dei quae
est: Sanctus, sanctus, sanctus, Dominus Deus Sabaoth,
decantaret, et sic mysteria ineffabilium sacramentorum
inchoaret, repente ignea coruscatio
inaestimabilis claritatis, aperto coelo, super eamdem
oblationem descendit, et eam totam sua claritate
ita perfudit, ut solaris lux rem illam illustrat quam
radiis suis transfigit. Et dum eam hoc modo irradiaret,
sursum illam ad secreta coeli invisibiliter
sustulit, et iterum eam deorsum super ipsum altare
remisit, velut cum homo anhelitum suum introrsum
trahit, et iterum eum extrorsum emittit,
ita veram carnem et verum sanguinem effectam
quamvis in conspectu hominum, velut panis et velut
vinum apparerent. Cumque haec aspicerem, statim
etiam signa nativitatis, passionis et sepulturae, necnon
resurrectionis et ascensionis Salvatoris nostri
Unigeniti Dei velut in speculo apparuerunt, quomodo
etiam cum Filius Dei in saeculo esset in ipso
patrata sunt. Sed dum sacerdos canticum innocentis
Agni quod est Agnus Dei qui tollis peccata
mundi decantaret, et ad percipiendum sanctam
communionem se exhiberet, praedicta ignea coruscatio
ad coelestia se recepit, et ita clauso coelo
audivi vocem ex eo dicentem: Manducate et bibite
corpus et sanguinem Filii mei ad abolendam praevaricationem
Evae, ut in rectam haereditatem restauremini.
Et dum etiam caeteri hominum ad percipiendum
ipsum sacramentum ad sacerdotem accederent,
quinque modos in eis considerabam.
Nam alii in corpore lucidi et in anima ignei erant;
alii autem in corpore pallidi et in anima tenebrosi
videbantur. Quidam vero in corpore hirsuti et in
anima multa immunditia humanae pollutionis perfusi
sordebant. Quidam autem in corpore acutissimis
spinis septi erant et in anima leprosi apparebant.
Alii vero in corpore sanguinei, et in anima
velut putridum cadaver foetidi videbantur. Sed
ex his omnibus dum quidam eadem sacramenta
perciperent, alii velut igneo splendore perfundebantur,
alii vero velut obscura nube obtenebrabantur.
Post completionem autem sacramentorum,
dum sacerdos ab altari recederet, praedicta
serenitas quae de coelo veniens totum illud altare,
(ut dictum est), circumfulserat, sursum ad superna
secreta subtracta est. Et iterum audivi vocem
de supernis coelorum dicentem mihi: Christo
Jesu vero Filio Dei in ligno passionis suae pendente;
Ecclesia in secreto supernorum mysteriorum ipsi
associata, purpureo sanguine ejus dotata est. Sicut
et ipsa demonstrat; cum frequenter ad altare accedens
dotem suam reposcit, et quanta devotione filii
ejus ad divina mysteria accedentes ea percipiant,
attentissime considerat. Quapropter vides cum idem
Filius Dei in cruce pependit, quod praedicta muliebris
imago velut lucidus splendor ex antiquo consilio
propere progrediens per divinam potentiam ad
ipsum adducta est; quia eodem innocente Agno in
aram crucis pro salute hominum elevato, Ecclesia
in puritate candoris fidei et caeterarum virtutum ex
divino secreto repente per profundissimum mysterium
apparens in coelo, per summam majestatem
eidem Unigenito Dei adjuncta est. Quid est hoc?
Quia cum de vulnerato latere Filii mei cruor exivit,
mox salvatio animarum exorta est. Quoniam gloria
illa de qua diabolus cum sequacibus suis expulsus
est, homini data est, cum Unigenitus meus mortem
in cruce temporaliter subiens, inferno spoliato fideles
animas ad coelestia duxit, ita etiam quod in discipulis
suis et in iis qui eos sincere subsecuti sunt,
fides jam augmentari et corroborari coepit; ut haeredes
coelestis regni fierent. Unde sanguine qui de latere
ejus fluxit se sursum elevante illa imago perfusa,
ipsi per voluntatem superni Patris felici desponsatione
associata est; quoniam fortitudine
passionis Flii Dei ardenter inundante et ad altitudinem
coelestium mysteriorum se mirabiliter tollente,
quemadmodum odor bonorum aromatum in sublime
diffundit, ex ea in candidis haeredibus aeterni regni
Ecclesia roborata eidem Unigenito Dei per ordinationem
superni Patris fideliter conjuncta est. Quomodo?
Ut sponsa sponso suo in subjectionis et
obedientiae obsequio subjecta fertilitatis donum
cum foederis amore ab eo in procreatione filiorum
accipiens, ut eos ad haereditatem suam adducat;
ita etiam Ecclesia Filia Dei in humilitatis et charitatis
officio conjuncta, regenerationem spiritus et
aquae cum salvatione animarum ab eo ad restaurationem
vitae suscipiens eas ad superna transmittit.
Unde etiam carne et sanguine ejus nobiliter
dotata est; quia ipse Unigenitus Dei corpus et sanguinem
suum in praecellentissima gloria fidelibus
suis qui et Ecclesia et filii Ecclesiae sunt, ita contulit,
ut vitam in superna civitate per ipsum possideant.
Quomodo?

Quia ipse carnem et sanguinem suum in sanctificationem
credentium dedit, ut etiam coelestis
Pater ipsum pro redemptione populorum ad passionem
tradidit, ita serpentem antiquum in humilitate
et justitia per eum devincens, nec illum potestate
et fortitudine sua superare volens, quoniam
Deus justus nolens iniquitatem, quemadmodum
psalmista loquitur, dicens: Beatus vir qui non abiit
in consilio impiorum, et in via peccatorum non stetit,
et in cathedra pestilentiae non sedit (Psal. I).
Quid hoc? Quoniam Deus est auctor omnium beatitudinum
et felicitatum creaturarum suarum; in
ipsis creaturis suis multa et diversa signa ostendens.
Sicut etiam incarnatio filii ejus suavissimum
gustum in multa dulcedine stillabat, cum coelestes
virtutes, plurimas aedificationes in ipso aedificarent,
per quas homo ad supernum regnum rediret,
quod nulla umbra mortis obscuratum est. Et ita
etiam ipso superno Patre validissimae vires omnium
virtutum esse manifestatae sunt. Quoniam per Unigenitum
suum mortem viriliter occidit, et infernum
fregit; atque in novissimo die orbem terrarum in
aliam et meliorem novitatem convertit. Unde etiam
per diffusionem cordis sui non abiit in vacillantia
itinera malignorum spirituum, qui veritatem reliquerunt
et mendacium arripucrunt. Quomodo?
Quia veritatem per mendacium dividere voluerunt.
Quomodo? Antiquum dierum qui ante tempus dierum
et horarum erat, opprimere volebant; et antiquum
serpentem qui ante tempus temporum non
fuit illi consortem facere inhiabant. Sed hoc esse
non potuit nec debuit, quoniam unus Deus est.
Quapropter et diabolus mendax est. Nam a Deo recessit
vitam deserens et mortem inveniens. Et ita
etiam Deus in via illa qua peccatores gressum figunt
non stetit, quia viam Adae abjiciens peccatum illius
non amavit; sed illum a diabolo seductum de paradiso
projecit. Nec etiam in potestate illius iniquitatis
regnavit, quemadmodum omne genus humanum
in mortem implicatur in umbra mortis sedens,
cum genus humanum veritatem superbe deserit.
Quid hoc? Nam Deus nec diabolicae praesumptioni
nec humanae negligentiae ita potestate sua restitit,
ut eas per fortitudinem suam dejiceret. Quomodo?
Velut si duo pugnatores essent et alter alterum
fortioribus viribus praecelleret; certe fortior ille
majores pugnas in sua possibilitate illi infirmiori
demonstraret, ut confusum illum sibi subjiceret,
nec in aliquo illi cedere vellet. Sed ita Deus non
fecit, quia operi iniquitatis per summam bonitatem
restitit, videlicet Filium suum mittens in mundum;
qui in corpore suo cum maxima humilitate perditam
ovem suam ad coelos reduxit. Quomodo? Quoniam
sanguis qui de corpore ejus exivit, mox ut
apertis vulneribus emanavit in coelestibus secretis
apparens: ut salvatio animarum emitteretur petivit.
Quomodo? Quia omnis creatura in Filio Dei
ostendit; quod per passionem et mortem ejus perditio
hominis ad vitam restaurata est. Quomodo:
Quoniam Unigenitus Dei vita existens, semetipsum
pro redemptione humani generis ad passionem in
ara crucis obtulit. Ubi etiam ut veraci auditione
vocem de supernis secretis resonantem percepisti,
sponsam sibi Ecclesiam ut ad restitutionem salutis
credentium populorum mater existeret elegit. Videlicet
ut sine macula spirituali regeneratione ad
coelestia eos transmitteret.

Sed praefata imagine jam hoc modo in viribus
suis proficiente vides quasi quoddam altare ad quod
ipsa frequenter accedit et ibi dotem suam devote
revisens eam superno Patri et angelis ejus humiliter
ostendit; quia Ecclesia, ut dictum est, in beatis
et fortissimis virtutibus augmentum capiente mox
velut tibi manifesta demonstratione ostenditur.
Spiritu sancto inspirante sanctificatio mysticorum
altarium in profunditate fidelium suspiriorum
exorta est. Ubi eadem Ecclesia continua intentione
vestigia exemplorum suorum ponens dotem suam,
videlicet corpus et sanguinem Filii Dei profundissima
devotione considerando: Creatori omnium in
conspectu viventium et ardentium luminum scilicet
supernorum civium in subjectione humillimae obedientiae
offert. Quid hoc? Quoniam ut caro Unigeniti
mei in incontaminato utero Mariae virginis
orta est, et postea pro salute hominum tradita: ita
etiam et nunc caro ejus frequenter in incorrupta
integritate Ecclesiae augmentata ad sanctificationem
fidelium datur. Quia, sicut faber aurum suum
per ignem modo liquefaciens unit, et modo unitum
dividit, ita etiam et ego Pater carnem, et sanguinem
Filii mei, per sanctificationem Spiritus sancti,
in oblatione nunc glorifico, et nunc glorificatum
fidelibus hominibus ad salutem ipsorum distribuo.

Unde etiam cum sacerdos sacris vestibus indutus
ad celebranda divina sacramenta ad altare accedit,
vides quod subito magna serenitas lucis cum
obsequio angelorum de coelo veniens, totum altare
illud circumfulget; quoniam procuratore animarum
sacrata cinctione circumamicto, et ad immolationem
innocentis Agni vivificam mensam adeunte,
repente magna claritas supernae haereditatis densitatem
tenebrarum pellentis, cum immissione
supernorum spirituum de secreto coelorum effulgens
ubique illam compositionem sanctificationis
irradiat. Quia ibi refectio animarum ad salutem
credentium exercetur. Quomodo? Quia cum Ecclesia
per vocem sacerdotis reposcit dotem suam quae
corpus et effusio sanguinis Filii mei est, ut ipsa
in salvatione animarum beato partui apta sit, quia
etiam in effusione hujus pretiosi sanguinis in magna
multitudine populorum augmentum accepit;
tunc ego qui indeficiens lumen sum, locum sanctificationis
illius ad honorem corporis et sanguinis
ejusdem Unigeniti mei, in sanctitate mea irradio.
Nam cum sacerdos super sanctificationem altaris
me invocare coeperit ut inspiciam quod Filius
meus panem et vinum in coena mortis suae mihi
obtulit cum de mundo transiturus esset, tunc video
quod ipse Filius meus in hora passionis suae hoc
mihi ostendit, cum in ligno crucis moriturus esset,
illud designans ut eamdem passionem suam in
conspectu meo semper haberem, nec illam ab acutissima
visione mea delerem quoties felix oblatio
sacrosancti sacrificii per sacerdotale officium mihi
offerretur. Quoniam et ipse in effusione sanguinis
sui panem et calicem mihi obtulit, mortem dejiciens
et hominem erigens.

Sed et quia dignitas ingredientis et egredientis
clausuram virginalis pudicitiae, non fuit humanae
naturae, sed divinae potentiae: ideo et hoc esse
potest, quod caro ipsius Unigeniti mei de pane frumenti,
et sanguis ejus de vino uvae cum aqua in
sanctificatione iteretur, quemadmodum per fidelem
servum meum Joelem prophetam ostendi, dicens:
Et implebuntur areae frumento et redundabunt torcularia
vino et oleo. Et reddam vobis annos, quos
comedit locusta et brucus, et rubigo et eruca. Fortitudo
mea magna quam misi in vos. Et comedetis
vescentes et saturabimini: et laudabitis nomen Dei
vestri qui fecit vobiscum mirabilia, et non confundetur
populus meus in sempiternum (Joel. II). Quid
est hoc? Per mirabilem dispositionem Dei implebuntur
omni bono areae fidei credentis Ecclesiae.
Quoniam fructum frumenti trado in carnem Filii
mei, ita quod etiam in vera salvatione qua fideles
mei ad patriam revocabuntur: abundabunt contritiones
illae in quibus ipsi concupiscentias carnis
suae propter nomen meum conterunt. Ubi et eis
liquorem uvae duco in sanguinem ejusdem Unigeniti
mei; dans eis etiam oleum misericordiae. Quomodo?
Quoniam per alium modum scilicet in salute
vestra restituam vobis circuitus vanitatum illarum;
quos per infidelitatem ignorantiae comedit locusta
oblivionis, videlicet ubi primum in filiis Adae nequitiae
exortae sunt. Ita quod ipsi fructuositatem
justitiae meae hoc modo in oblivione habebant; ut
homo escam necessitatis suae obliviscitur postquam
in stomachum suum illam transfuderit, in impietate
sua ita justitiam meam discerpentes, ut et locusta
fructus corrodit. Quomodo? Quia ubi locusta
negligentiae per desidiam mentis utilitatem bonorum
fructuum aufert, ibi et brucus foeditatis in
faece immunditiae se involvit. Quoniam hujusmodi
homines se involventes in sorde infidelitatis idolorum,
et aliorum similium schismatum, et in diabolicis
sciscitationibus atque in magicis artibus, et
inspectione creaturarum Creatoris, in fortuitis casibus
humanarum rerum atque in vilissima foeditate
homicidiorum et fornicationum; ita se in his
pascunt, quemadmodum brucus luto nutritur. Quomodo?
Quoniam ubi brucus turpitudinis fetorem
sordium diligit, ibi etiam rubigo amaritudinis metalla
fidelis splendoris consumit, quia illi homines
justitiae Dei contrarii existentes ita eam offuscare
laborant, ut et rubigo decorem metallorum auferre
solet. Quomodo? Quia ubi rubigo mordacitatis fulgorem
bonorum actuum inficit, ibi etiam eruca
nocivae actionis virentes herbas multae utilitatis
depravat. Quoniam tales homines clarissimas virtutes,
veluti est simplicitas, castitas ac fortis
constantia, quas Spiritus sanctus in omni viriditate
beatitudinis irradiat; per malitiam nequitiae
suae de se abjicientes, ita illas delere conantur,
quemadmodum et eruca utilitatem herbarum imminuit.
Et in his omnibus declaratur maxima fortitudo
mea quae magnitudine virtutis suae diabolicas
adversitates superavit, cum eam ad salutem
vestram misi in vos. Quomodo? Ego Pater misi
Filium meum in mundum de Virgine corporaliter
natum, ut per eum de perditione mortis vos redimerem.
Ita ut ego in vobis, et vos in me habitaretis,
cum etiam Filius meus ad passionem vadens
carnem suam vobis ad manducandum et sanguinem
suum vobis ad bibendum tradidit. Unde sacramentum
hoc ad salutem vestram devote comedetis,
per illud vos feliciter pascentes: ac propterea
per oleum misericordiae meae de fame perditionis
animae saturabimini. Quoniam etiam Filius
meus medicinam vulnerum vestrorum in poenitentia
attulit, et quia etiam sponsa Filii mei omni justitia
et veritate exornata est: idcirco nomen meum
(qui in vera Trinitate Deus unus existens vos guberno
ostendens in vobis mirabilia mea, vos scilicet
immobiliter de diabolica potestate eripiens)
fideliter laudabitis. Et ideo per confusionem mortis
non confundetur populus meus in futura aeternitate,
quem tam mirabiliter de faucibus inferorum
volui educere. Et vides quod praedicta serenitas
in altari tandiu permanet quousque completo
sacramento sacerdos ab altari secedat; quia illa
serenitas scilicet aeternae visionis in mirabilibus illis
tam diu clarissime ostenditur usque dum, peractis
ejusdem sacrosancti officii mysteriis ille qui dispensator
illorum sacramentorum est, a sanctificatione
illa se recipiens secreta mysteria compleat.
Quid hoc? Quoniam dignum est ut divina majestas
virtutem suam in eisdem felicissimis sacramentis
plenissime manifestet, et qui etiam dum homo
manet in iis quae ad Deum pertinent, auxilium Dei
illum non deserit.

Sed et ibi Evangelio pacis recitato, et oblatione
quae consecranda est altari superposita cum sacerdos
laudem omnipotentis Dei quae est: Sanctus, sanctus,
sanctus Dominus Deus Sabaoth, decantat, et
sic mysteria ineffabilium sacramentorum inchoat,
repente ignea coruscatio inaestimabilis claritatis,
aperto coelo, super eamdem oblationem descendit;
quoniam virtute viventis spirationis in osculo regis
prolata, et fructu claritatis vitae qui in sanctificatione
candidandus est aedificationi parietis Dei, imposito,
cum idem nuntius veritatis dulcissimum
sonum in laude Creatoris omnium trina invocatione
unctionis ejusdem dominatoris exercituum emittit,
et sic absconsa fulgoris aurorae, scilicet incarnati
Filii Dei ex Virgine inchoat, subito impervia serenitas
incomprehensibilis altitudinis, aperto clarissimo
tabernaculo, super mysteria sacrosancti sacramenti
se inclinat, et eam totam sua claritate ita
perfundit ut solaris lux rem illam illustrat, quam
radiis suis transfigit; quia eumdem rutilantem
circulum ejusdem oblationis sanctissimus calor in
virtute Patris ita perfundit, ut radians fulgor rem
illam intrat super quam se diffundendo jacit. Quid
hoc? Sponsa Filii mei, oblationem panis et vini super
altare meum devotissima intentione offert. Quomodo?
Videlicet per manum sacerdotis fideli recordatione
monens me, ut in eadem oblatione carnem
et sanguinem Filii mei ipsi tradam. Quomodo?
Quia passiones ejusdem Unigeniti mei in coelestibus
secretis semper apparent: ideo et illa oblatio
Filio meo in ardente calore meo profundissima admiratione
ita coadunatur, ut caro et sanguis ejus
veracissima certitudine efficiatur, unde Ecclesia
felicissima vegetatione roboratur. Nam dum praefata
claritas oblationem illam ita, ut dictum est,
irradiat, sursum eam ad secreta coeli invisibiliter
sustollit; quia eadem ignea coruscatio, dum ipsum
sacramentum sua illustratione perfundit, sursum
illud ad illa occulta quae mortalis oculus videre non
valet, invisibili virtute trahit. Et iterum illud deorsum
super idem altare remittit, quoniam ipsum condescensionis
respectu super mensam sanctificationis
suavissime deponit; veluti cum homo anhelitum
suum introrsum trahit et iterum eum extrorsum
emittit; dum ipse spiraculum viventis vegetationis
quo vivit per mirabilem dispositionem Dei sibi introrsum
mittit et rursum, ut vivere possit, extra se
deducit. Ita eam oblationem veram carnem et verum
sanguinem effectam, quamvis in conspectu hominum
velut panis et vinum appareat: quia ut Deus verax
est sine illusione, ita etiam et illa altitudo sacramenti
firma altitudo est quam nullus dejicere potest,
vera caro et sanguis existens absque deceptione.
Quoniam ut anima veraciter viget in carne et sanguine
dum homo vivit in corpore, ita est etiam
hoc mysterium in pane et vino ubi colitur veraci
celebratione. Sic etiam apparens hominibus: quia
ut caecus oculus hominis Deum perfecte videre non
potest, ita etiam homo mysteria ista corporaliter
intueri non valet. Quoniam, ut homo corpus hominis
et non spiritum ejus videt, sic etiam homo panis
et vini speciem et non haec sacramenta perspicere
potest. Quid hoc? Claritas quae super corpus Filii
Dei in sepulcro sepultum apparuit ipsum a sopore
mortis resuscitans, haec etiam in altari super sacramentum
corporis et sanguinis ejusdem Unigeniti
mei resplendet, illud ita in conspectu hominum tegens,
quod sanctitatem ejus videre non possunt
nisi in specie panis et vini secundum quod illa oblatio
altari superposita est. Sicut etiam humanitate
Filii Dei divinitas quae in ipso erat ita hominibus
obtecta fuit: quod eum non nisi ut hominem videre
potuerunt, cum ipsis ut hominem, sed tamen sine
peccato, conversantem. Quid hoc? Ego qui omnia
creavi: cum ab Ecclesia per sacerdotalem manum
praedicta oblatio mihi offertur, eam benigne suscipio.
Quoniam ut Divinitas mirabilia sua in utero
Virginis ostendit, etiam in hac oblatione secreta
sua demonstrat. Quomodo? Quia caro et sanguis
Filii Dei manifestatur. Quomodo? Quoniam dum
oblatio illa sursum invisibiliter velut in puncto per
virtutem Dei trahitur et iterum remittitur, ita in
calore divinae majestatis fovetur, quod caro et sanguis
Unigeniti Dei efficitur

Idem mysterium hominibus carnali sensu non
cernentibus quasi aliquis pretiosissimum unguentum
simplici pani involverit, et sapphirum vino imponet,
et ego illud in tam dulcem saporem convertere
ut in ore tuo, o homo, nec panem illum cum
unguento nec vinum illud cum sapphiro discernere
posses, sed tantum suavem saporem sentires; quoniam
et Filius meus suavis et lenis est. Quidhoc? In
unguento hoc intelligitur Filius meus ex Virgine natus
qui pretiosissimo unguento unctus est. Quomodo?
Quia sancta humanitate indutus est, quae tam pretiosum
unguentum est, quod suavitate sua mortifera
vulnera hominum ita perfundit, ut ultra in perditione
Adae nec putrescant, nec feteant, cum se ad
illum convertunt. In sapphiro autem isto divinitas
notatur quae in eodem Filio meo est, qui lapis angularis
existens mitis et humilis est, quoniam de
radice humanae carnis qui de viro et muliere est non
radicavit, sed in calore meo mirabiliter ex suavissima
Virgine incarnatus est. Unde etiam caro et sanguis
ejus dulcis et suavis ad sumendum credendus est.

Sed tu, o homo, hoc spirituale donum ita visibiliter
sumere non potes velut visibilem carnem comedas,
et velut visibilem sanguinem bibas, quoniam
putredo limi es; sed, ut vivens spiritus tuus in te
invisibilis est: ita etiam hoc vivens sacramentum
in oblatione ista invisibile existens, a te invisibiliter
suscipiendum est. Quia quemadmodum corpus Filii
mei in utero Virginis surrexit, sic etiam et nunc
caro ejusdem Unigeniti mei in sanctificatione altaris
ascendit. Quid hoc? Nam spiritus hominis qui
invisibilis existit sacramentum hoc quod in obligatione
hac invisibile est invisibiter suscipit, corpore
hominis quod visibile est oblationem istam quae in
sacramento visibilis existit visibiliter accipiente, ita
tamen unum sacramentum existentibus, sicut Deus
et homo unus Christus est, et ut anima rationalis
et caro mortalis in homine unus homo existit; quoniam
homo qui recta fide me inspicit, cum sacramentum
istud accipit, ad sanctificationem sui illud
fideliter suscipit. Quid hoc? Filius meus mirabiliter
natus est ex integerrima Virgine, cujus caro in delectatione
libidinis nunquam efferbuit semper intacta
manens; quia vas ipsius Virginis mundissimum
fuit: in quo ipsum Unigenitum meum incarnari voluit.
Unde non permisi ut vas ipsum ipsius suavissimae
Virginis in calore ardoris difflueret: quoniam in eo
Filius meus humanum corpus mirabiliter suscepit.

Sed quod ipsa beatissima Virgo per angelicum
sermonem in eodem secreto veram allocutionem
audivit et exinde credula effecta suspiria mentis suae
sursum tenuit, cum diceret: Ecce ancilla Domini, fiat
mihi secundum verbum tuum (Luc. I), mox Unigenitum
Dei Spiritu sancto superveniente, concipiens,
designat quod omnipotens Deus per verba sacerdotis
in officio sacerdotali invocandus est. Ita quod
sacerdos fideliter in Deum credens et cum devotione
cordis sui puram oblationem ipsi offerens verba salutis
in obsequio humilitatis dabit, ubi et superna
majestas eamdem oblationem suscipiens, in carnem
et sanguinem pii Redemptoris mirabili virtute transfundit.
Quomodo? Quia Filius meus mirabiliter prius
humanitatem in Virgine suscepit, ita etiam et nunc
oblatio haec mirabiliter caro et sanguis ejus in altari
efficitur. Unde et hoc sacramentum totum et integrum
est, invisibile et visibile existens: ut etiam
Unigenitus meus totus integer est secundum divinitatem
invisibilis, et secundum humanitatem visibilis
in saeculo manens. Nam ut pullus avium de ovo
egreditur, et ut volatilis vermiculus de exiguo grano
oritur, quo animali avolante illud remanet de quo
ipsum ortum est: ita etiam in oblatione ista veritas
carnis et sanguinis Filii mei per fidem tenenda est,
quamvis eadem oblatio in conspectu hominum velut
panis et ut vinum apparet. Unde etiam ut aspicis
signa nativitatis, passionis et sepulturae, necnon
resurrectionis et ascensionis Salvatoris Unigeniti
Dei velut in speculo ibi apparent, quomodo etiam
cum Filius Dei in saeculo esset, in ipso patrata sunt;
quoniam (ut vera manifestatione consideres) mysteria
nascentis ex Virgine et patientis in cruce, ac sepulti
in sepulcro, nec non resurgentis a mortuis, et
ascendentis ad coelos, videlicet illius qui pro salute
hominum ad terras venit, purissima claritate in eisdem
sacramentis fulgent ut etiam cum idem Unigenitus
Dei temporaliter in mundo cum eisdem conversaretur
per voluntatem Patris pro redemptione
humani generis ea in suo corpore passus est. Quid
hoc? Quia ante oculos meos apparet quid Filius
meus propter amorem hominis in mundo passus
sit; quoniam nativitas, passio et sepultura, resurrectio
et ascensio Unigeniti mei, mortem humani
generis occiderunt. Unde et ea in coelestibus coram
me fulgent, quia eorum non sum oblitus, sed
usque ad consummationem saeculi quasi aurora ante
me in multa claritate apparebunt. Quid hoc? Quoniam
in illa passione usque ad finem mundi omnes
illos praevideo qui eam credituri sunt et qui eam
abjecturi; quia ipsa coram me semper fulgebit,
quandiu homo id dicere debet quod Filius meus
discipulos suos docuit ut Deum orarent, sicut scriptum
est: Et dimitte nobis debita nostra, sicut et nos
dimittimus debitoribus nostris (Matth. VI). Quid hoc?
Tu, quod omnia in potestate tua habes, inspice effusionem
illius sanguinis qui pro humano genere effusus
est, et dimitte nobis qui Filii transgressionis sumus
debita nostra quae tibi persolvere debuimus,
sed propter incarnationem cordis nostri non fecimus.
Quid hoc? Quia quod in baptismo promisimus non
adimplemus; quoniam praecepta tua transgressi sumus
et innocentiam abjecimus, sicut et Adam in
paradiso tibi non obedivit et vestem innocentiae corrupit.
Sed tu qui pius es noli punire nos secundum
nequitiam nostram, sed relaxa nobis transgressionem
nostram secundum pietatem tuam; sicut et nos
qui praevaricatores sumus, quamvis multam malitiam
in nobis habeamus, tamen propter timorem et
amorem Salvatoris nostri dimittimus ex corde nostro
debitoribus nostris injuriam illam, quam nobis
intulerunt. Quomodo? Quoniam illos qui nos diligere
deberent quia homines sumus, in multis nos conturbantes
et per hoc te non amantes sed praecepta
tua negligentes, non persequimur secundum malitiam
illam quam in nos exercuerunt, sed justum judicium
tuum inspicientes non vindicamus nos in eis
quantum possumus; ita et tu, o Deus, nobis sis
propitius: quoniam justus et bonus es. Tu ergo audi,
o homo, quia quandiu tibi subveniendum est,
et quandiu tu aliis hominibus succurrere potes,
tandiu passio Filii mei coram me in misericordia
apparebit, et tandiu etiam caro et sanguis ejus in
altari consecrabitur ad percipiendum, credulis hominibus
ad salvationem et ad purgationem criminum
eorum. Nam cum Unigenitus meus in mundo
corporaliter esset, corpus ejus in nutrimento carnis
et sanguinis sui de frumento et vino sustentatum
est; unde etiam et nunc in altari caro et sanguis
ejus in oblatione frumenti et vini consecratur, quatenus
inde fideles homines in anima et corpore reficiantur.
Quoniam idem Filius meus hominem de
perditione Adae mirabiliter redemit, et nunc etiam
homines de quotidiano malo in quo frequenter prolabuntur
misericorditer absolvit. In consecratione
enim praedictae oblationis apparet quidquid Filius
meus in carne sua pro redemptione hominis corporaliter
passus est, et hoc nolo abscondere; quia
electos ejus sursum ad coelestia traho, ut per ipsos
corpus ejus in praedictis membris perficiatur.

Quapropter et ego omnia sacramenta haec in
oblatione ista mirabiliter demonstro, quoniam,
cum ea super altare apparuerint, tunc etiam caro
et sanguis Filii mei eadem oblatio fit, tamen in
conspectu hominum panis et vinum apparens; quia
tam tenera est fragilitas hominis, quod crudam
carnem et crudum sanguinem percipere abhorreret.
Nam mortalis homo Divinitatem non potest inspicere
quandiu mortalis est. Unde etiam mysterium
hoc quod totum est Divinitatis, ipsi homini
obscuratum est: ita quod illud invisibiliter percipiet,
quia et idem Unigenitus meus nunc immortalis
existens ultra non moritur. Quapropter et ego, o homo,
carnem et sanguinem ejus in oblatione panis
et vini tibi trado; quatenus per illud quod visibile
est illud quod invisibile est in vera fide percipias.
Et idem sacramentum in vera certitudine per divinam
potentiam suscipis: ita tamen quod tibi visibile
non apparet, ut etiam in magna necessitate illud
electis meis cum per hoc in magna afflictione
positi essent, aliquando demonstratum est. Haec
autem omnia propter amorem et propter utilitatem
hominis facio. Sed omnis creatura praeceptis meis
subjecta est; tu vero, o homo, mihi semper rebellis
existis; unde caecus et surdus es, sed tamen mihi
rebellare non potes. Nonne facio te non vidente
quod mihi placitum est? Tu autem non vides oculis
tuis nec audis auribus tuis in carne, quomodo
animam hominis in corpus ejus immittam, et quomodo
illam de corpore ejus auferam; sed anima tua
intelliget me, cum mortale corpus suum reliquerit.
Sic etiam carnem Filii mei trado tibi ad manducandum
et sanguinem ejus ad bibendum, et hoc in potestate
mea, te, o homo, non vidente, efficio.

Quapropter ut vides dum idem sacerdos canticum
innocentis Agni, quod est Agnus Dei qui tollis peccata
mundi, decantat, et ad percipiendam sanctam
communionem se exhibet, praedicta ignea coruscatio
ad coelestia se recipit; quia eodem ministro
laudem illius qui innocentia mansuetudinis suae tulit
piacula hominum denuntiante, et interiora pectoris
sui cum exteriore devotione ad eadem sacramenta
aperiente, illa invicta claritas quae ibi
virtutem suam ostendit, ad superna secreta se subtrahit
et ita, clauso coelo, id est se subtrahentibus
eisdem coelestibus mysteriis, audis vocem ex alto
dicentem, ut credentes et fideles homines manducent
et bibant cum vera devotione carnem et sanguinem
Salvatoris sui, qui pro ipsis passus, mortem
temporalem subiit, ad abluendam contaminationem
illam quam primi parentes praeceptum Dei
transgressis mundo intulerant; quatenus ipsi ab hac
praevaricatione emundati, rectae haereditati quam
inobedientia perdiderant fide restaurentur. Nam sicut
Unigenitus Dei in coena corpus et sanguinem
suum discipulis suis tradidit, ita etiam et nunc in
altari carnem suam et sanguinem suum dat fidelibus
suis. Quemadmodum homo, cum opus voluntatis
suae perfecerit, illud ad utendum hominibus
tribuit. Quia ipse Filius Dei praecepta Patris sui
peragens, semetipsum pro salute hominum obtulit,
et corpus et sanguinem suum ad sanctificationem
eorum ad manducandum et ad bibendum dedit, ut
etiam in Cantico canticorum sponsus amicis suis
loquitur dicens: Comedite, amici mei, bibite et inebriamini,
charissimi (Cant. V). Quid hoc? Comedite
in fide vos qui per sanctum baptisma ad amicitiam
meam venistis, quoniam effusus sanguis Filii
mei lapsum Adae vobis abstersit, ruminantes veram
medicinam in corpore Unigeniti mei, ut iterata crimina
vestra, cum frequenter injustitiam in operibus
vestris operamini, vobis misericorditer abstergantur.
Unde etiam bibite in spe ex hac vite quae vos
de aeterna poena eduxit; sumentes poculum salutis
videlicet, ut fortiter et viriliter in illa gratia credatis
qua redempti estis. Quoniam et sanguine illo
perfundemini qui pro vobis effusus est. Et ita inebriamini
in charitate qui mihi charissimi estis,
abundantes in rivulis Scripturarum, quatenus cum
summo studio a carnalibus desideriis vos subtrahatis;
ut et ego praeclaras virtutes valde mihi amabiles
in vobis exsuscitem, tradens etiam vobis corpus
et sanguinem Unigeniti mei, sicut et ipse discipulis
suis idem sacramentum dedit, ut in Evangelio
scriptum est: Coenantibus autem eis, accipiens
Jesus panem, benedixit ac fregit deditque discipulis
suis et ait: Accipite et comedite, hoc est corpus
meum. Et accipiens calicem gratias egit et dedit discipulis
suis, dicens: Bibite ex hoc omnes; hic est
sanguis meus Novi Testamenti, qui pro multis effundetur
in remissionem peccatorum. Dico autem vobis,
non bibam amodo de hoc genimine vitis usque in
diem illum cum illud bibam vobiscum novum in regno
Patris mei (Matth. XXVI). Quid hoc? Filio Dei una
cum discipulis suis consummationem illam celebrante,
qua ipse transiturus erat de mundo, videlicet
cum in terrenis causis diutius conversari non debuit
ut prius fecerat, sed in voluntate Patris ad passionem
crucis perdurans, summa devotione accepit pro
salute hominum panem in recordatione corporis sui
toto desiderio Patrem suum movens ut, quomodo de
eo exivit ad eum redire voluit, ita etiam ipse inspiceret
si possibile esset, ut a fragilitate carnis suae
calix ille, quem erat bibiturus transiret, quamvis
hoc fieri non deberet. Unde et panem illum benedixit
in recordatione sudoris corporis sui, cum praecepto
Patris se subdens scilicet in cruce mori volens
in angustia ejusdem passionis corpus et sanguinem
suum discipulis suis tradidit. Ita etiam, ne
et ipsi obliviscerentur, quod eis hoc exemplum dedisset.
Ac fregit eis, quia quamvis passio illa corpori
suo dura esset, tamen Patri suo obediens crudelissimam
mortem in morte corporis sui vicit, designans
etiam quod in eum credentibus caro sua et
sanguis in sacramento oblationis esset tradenda. Deditque
ad veram salutem eisdem discipulis suis:
ita ut et ipsi haec in nomine ejus facerent, sicut et
ipse ea propter amorem eorum faciebat, mitissima
voce dicens: Vos, qui humiliter me sequi vultis,
ardenti amore accipite hoc exemplum quod relinquo
vobis, videlicet passionem meam et opera mea, quae
in praecepto Patris mei complevi; quoniam ipse
misit me docere et ostendere regnum ejus. Et comedite
fideliter hoc quod vobis do; quia corpus
meum est. Quid hoc? Comedite corpus meum; quoniam
in spiritu et in carne vestra debetis opera
mea imitari, cum ea Spiritus sanctus cordi vestro
inspirat, velut homo escam glutit quam in corpus
suum mittit, quia ut me in operibus meis sequi debetis,
ita etiam et corpus meum manducabitis vos
et omnes qui praecepta mea servare voluerint. Et
deinde Filius Dei accipiens in salvatione poculum
salutis Patri suo gratias egit; quoniam, cum de latere
ejus sanguis effusus est, haec gratia credentibus
data est: quae tam fortis fuit quod et antiquum
serpentem superavit, et perditum hominem liberavit,
et totam Ecclesiam fideliter corroboravit. Quomodo?
Quia idem Salvator pretiosissimum exemplum
suum in suavitate amoris sui tradidit fidelibus
suis, dicens eis leni inspiratione admonitionis: Bibite
fiducialiter ex hoc salutari poculo vos omnes,
qui me fideliter sequi desideratis, ita ut corpus vestrum
in angustia castigetis, et sanguinem vestrum
in sudore arceatis propter amorem meum ad roborandam
Ecclesiam, vosmetipsos abnegantes, sicut
et ego passioni me subjeci, et sanguinem meum
pro redemptione vestra fudi, teneritudinem carnis
meae in hoc non considerans, sed salutem vestram
faciens. Nam hic sanguis, qui vobis effusus est, non
est sanguis ille qui in veteri Testamento sub umbra
spargebatur, sed sanguis meus novi Testamenti
qui ad salutem populorum datus est. Quomodo? Ego
qui sum unicus matris meae videlicet integerrimae
Virginis Filius, sanguinem meum in cruce pro redemptione
hominum fudi qui me per fidem inspiciunt.
Et ut eum tunc pro liberatione humani generis
dedi, ita eum etiam et nunc in altari pro hominibus
trado, scilicet pro purgatione illorum qui
eum fideliter suscipiunt. In coena enim passionis
meae corpus et sanguinem meum vobis ad manducandum
et ad bibendum dedi: quatenus et vos nunc
in altari idem in memoria mea faciatis. Unde etiam
in apertione veritatis dico vobis qui me fideliter
subsecuti estis: Non bibam amodo hoc poculum
angustiae in gravedine illa, quam nunc de Judaeis
patior, usque in diem illum cum de morte resurgens,
morte prostrata diem salvationis afferam, ubi
idem poculum redemptionis vestrae bibam vobiscum
qui mei estis, novitatem exsultationis vobis ostendens;
quia perditio veteris criminis abjicietur,
aperto vobis regno illo: quod Pater meus diligentibus
se praeparavit. Quid hoc? Quoniam morte mea
quam in cruce passus sum salvationem animarum
sentietis, cum etiam post resurrectionem meam, in
ascensione mea Spiritum paracletum accipientes,
novitatem novae doctrinae suscipietis: ita et propter
nomen meum multas tribulationes sustinebitis,
quas et ego vobiscum sustinebo; non quod amodo
ullas miserias corporaliter patiar ut prius, cum in
mundo corporaliter essem, passus sum; sed quia vos
eas nomine meo sustinetis, ubi et ego illas vobiscum
sustineo; quoniam vos in me estis et ego in vobis.

Et ita, ut dictum est, corpus et sanguinem Filii
mei vos qui in me fideliter credidistis, ad abolitionem
criminum vestrorum percipietis, ut per hoc
sacramentum exhilarati virtutem supernae confortationis
adipiscamini, sicut et David servus meus
in voluntate ardoris mei clamat dicens: De fructu
operum tuorum satiabitur terra, producens fenum
jumentis, et herbam servituti hominum; ut educas
panem de terra et vinum laetificet cor hominis. Ut
exhilaret faciem in oleo: et panis cor hominis confirmet
(Psal. CIII). Quid hoc? O Deus, cujus magnificentia
super omnes est, de fide illa qua tu in veritate
cognosceris (ita quod ipsa fructus virtutum
in sapientia tua est) satiabitur homo, videlicet qui
fidei adhaerens esuriem infidelitatis in via justitiae
abjicit, cum prius veritatem ignorans jejunus
a rectitudine defecerat. Sed nunc in saturitate
bonorum operum producens contritionem animi
sui, illis qui in simplicitate sunt, fragilitatem
suam considerans exemplum humilitatis fideliter
praebet, ubi etiam cum germine virtutum surgens
in abundantia ejusdem securitatis viriditatem verae
rectitudinis servituti illorum qui terrenis inhiant
exhibet; quoniam ad utilitatem ipsorum iis actibus
insudat, qui obsequio munitionis et defensionis suae
fideles animos ad superna gaudia perducunt. Ut et
illi qui militia fortitudinis et protectionis suae hos
quos tueri debent fortissime defendunt. Et haec in
hominibus per voluntatem tuam, o Deus! idcirco
praecedunt, quatenus illis virtutibus adornatis mirabiliter
ipsis educas corpus Filii tui de fructu illo,
quem terra in puritate viriditatis profert, sicut
etiam Unigenitus tuus ex utero virginalis pudicitiae
corporaliter veniens, panem vitae credentibus in semetipso
misericorditer dedit. Sed et hoc miraculum
ideo facies, ut etiam sanguis ejusdem Unigeniti tui
qui ad salvationem animarum effunditur, laetificet
interiorem vim hominum, id est animas eorum in
remissionem peccatorum ipsorum. Quomodo? Quia
ut prius Filii tui corpus pro redemptione humani
generis in cruce oblatum est: ita etiam et nunc
caro et sanguis ejus ad salutem credentium in altari
consecrantur. Quapropter cum hoc in voluntate
tua mirabiliter factum fuerit, tunc et illud erit ut
ipsum sacramentum exhilaret faciem, id est Ecclesiam
oleo misericordiae perfusam, quia cum gaudio
fidei credentes, misericordiam amplectentes, oculis
Domini pulchri apparent; quoniam cum salus mundi
in cruce pendens hominem de laqueo diaboli misericorditer
liberavit, tunc etiam homines a vinculo
peccatorum benigne absolvit, ut et ipsi in laetitia
simplicis cordis sui fideliter in Deum credentes miseriam
patientibus cum ardore devotionis subvenire
non desinant. Et in hoc amore fideles ardere
debent, ut panis ille qui vitam se gustantibus praebet,
sensus ipsorum qui semper in instabilitate vacillant
confirmet, ne intentio cordis eorum in malum
declinet, sed ut ad hoc quod vita est fortiter ascendat.

Panis autem iste caro Filii mei est, quam nulla
obscuritas in peccatis obfuscat, nec ulla macula in
iniquitatibus obnubilat: ita ut qui eam digne susceperint,
in anima et corpore coelesti lumine perfundantur,
et a maculis interioris sordis suae fideliter
emundentur. Et ideo nulla dubitatio in ista
sacratissima carne sit; quoniam qui primum hominem
nec de carne nec de osse formavit, huic possibile
est sacramentum istud hoc modo operari. Unde, o
virginalis ortus, tu surgis, crescis, dilataris, ac
magnum ramum in multis germinibus producis, per
quem coelestis Jerusalem aedificabitur, non ex virili
semine, sed ex mystico spiramine veniens. Nam in
ortu tuo non es ligatus ulla maculositate criminum,
sed floruisti in mirificatione virtutum, qui
ex inarato agro talis flos surrexisti qui nunquam
ullo casu mortalitatis marcescet, sed qui in plenitudine
viriditatis suae semper durabit. Quapropter
et hoc sacramentum corporis et sanguinis tui tandiu
in officio veritatis in Ecclesia colendum est,
quousque in fine mundi novissimus homo veniat,
qui per idem mysterium veraciter salvandus est,
quoniam illud de secreto Dei veniens salutem credentibus
eo fert, ut idem David testatur dicens:
Et mandavit nubibus desuper, et januas coeli aperuit.
Et pluit illis manna ad manducandum, et panem coeli
dedit eis. Panem angelorum manducavit homo, cibaria
misit eis in abundantia (Psal. LXXVII). Quid
hoc? Coelestis Pater per potentiam gloriae suae
emollivit mentes hominum a superna celsitudine,
cum patriarchis et prophetis in secreto mysteriorum
suorum hoc demonstravit per quod et Filium suum
in Spiritu sancto veraciter predixerunt, et eum in
legalibus praeceptis per sanguinem hircorum et per
alias ostensiones hominibus mirabiliter designaverunt.
Et hoc modo suavitatem et dulcedinem cordis
sui aperiens, in lenitate et in ardore charitatis
misit eis Filium suum, ut per eum a fame infidelitatis
suae reficerentur: ita refectionem coelestium
dans eis, cum qua plenum gaudium omnium felicitatum
ac beatitudinum fideliter satiati adipiscerentur.
Ergo panem illum cujus dulcedine superni angeli
non satis possunt satiari, Deum videlicet inspicientes,
ita suscepit homo in humanitate Filii
Dei, cum has refectiones beatitudinis summus Pater
misit hominibus in abundantiam spiritualis gaudii.
Ac ideo fidelis homo fideli auditione audiat:
O vos fideles homines, qui ecclesiasticum germen
estis, audite et intelligite praesidium animae vestrae,
ubi non estis filii diaboli, sed haeredes coelestis regni,
et considerate quomodo ego mitissimus ac
benignissimus Pater, magnis felicitatibus salutis
vestrae circumdedi vos. Ergo attendite bonitatem Patris
vestri, quomodo per me ordinatum est, quod in
salute vestra est; quoniam quamvis vilis cinis sitis,
tamen salutem vestram humanitas Filii mei exposcit.
Quomodo? Filius meus natus est de incorrupta
virgine, quae ignara illius doloris fuit, sed quae in
virenti puritate integritatis suae permansit: ut gramen
in gloria viriditatis suae viget, super quod ros
de coelo cadit.

Et quia virgo illa incorrupta fuit de qua Filius
meus hoc modo carnem sine peccato assumpsit:
ideo et justum est ut caro ejus nunc de fructu illo
fiat, qui sine succo amaritudinis est. Quomodo?
Granum frumenti fortissimus et optimus fructus
aliorum fructuum est, nec in culmo suo succum
aut medullam ut caeterae arbores habens sed in
gramine suo in spicam surgens, ita ad fructum
suum tendit, nec per calorem nec per frigus amarum
succum producit, sed siccam farinam tribuit.
Ut etiam caro Filii mei sicca fuit, sine omni foeditate
humanae pollutionis per quam humanum genus
in amplexibus libidinis viri ac mulieris surgit. Non
sic Unigenitus meus natus est, sed in virenti integritate
virginea exivit, ut etiam granum intextum granum
frumenti gignit. Nam ut culmus frumenti sine
medulla vigens siccum granum in puritate spicae
profert, ita etiam beata Virgo sine virili fortitudine
gignens sanctissimum Filium suum in simplicitate
innocentiae edidit, qui de eadem matre sua nullum
succum peccati traxit; quoniam et ipsa eum sine
medulla viri concepit, ut etiam culmus succum
grano non tribuit quoniam illud non de medullato
stipite viret: sed de sole et pluvia ac de blanda
aura viget, sicut et praedicta integerrima Virgo,
non de viro, sed virtute Altissimi obumbrata et infusione
Spiritus sancti perfusa, in suavitate castitatis
Unigenitum suum genuit. Quamvis autem illa
Virgo de voluntate viri ac mulieris orta esset,
tamen eumdem Filium suum non ita protulit, sed
eum de coelo venientem verum Deum et hominem
sine voluntate viri in integritate sua purissimum
genuit. Quae quoniam eum in virginitate sua sine
sorde purissimum peperit, ideo et nunc panis qui
caro illius veraciter consecratur, purissimus in
integritate sua existens; a fidelibus in puritate
cordis et sine admistione diversitatis suscipi debet,
ut filiis Israel praemonstravi, quemadmodum in
voluntate mea scriptum est: Mementote diei hujus
in qua egressi estis de Aegypto et de domo servitutis:
quoniam in manu forti eduxit vos Dominus de loco
isto, ut non comedatis fermentatum panem (Exod.
XIII). Quid hoc? Vos qui imitatores Filii mei esse
vultis, estote respicientes de morte ad vitam, videlicet
in memoria vestra habentes salvationem
diei illius qui Filius meus est, quo mortem conculcavit
et vitam dedit, in quo in salute vestra egressi
estis miserabile exsilium perditionis; cum scilicet
abjecistis densissimas tenebras infidelitatis, ita
etiam vos eripientes de mansione diabolicae servitutis,
cui in transgressione Adae dati fuistis. Nunc
ergo de terrenis actibus ad coelestia respicite; quoniam
in divina potentia de malis eduxi vos ego
Dominus, qui cunctis tanta fortitudine praesum,
quod virtuti meae nullum obstaculum contrarietatis
obsistit quin omnia acutissime penetrem: ita per
Filium meum eripiens vos de loco isto, in quo per
infidelitatem vestram morti famulantes in bonis
operibus non laborastis, sed in perversitate vestra
jacentes turpiter in eo perstitistis. Sed quia nunc
in Unigenito meo ab oppressione ista liberati estis,
currite de virtute in virtutem, caventes ne in conscientiam
vestram mittatis infidelitatem illam, quae
cor vestrum in sua receptione non confortat, sed
potius sua amaritudine gravat. Quid hoc? Nolite
diabolicas artes sectari; nec caetera figmenta quae
homines in humanis contagiis philosophorum,
paganorum, ac haereticorum sibimetipsis adinvenerunt;
sed Filium meum in speculo fidei imitamini,
qui vos de carceribus inferni liberavit,
cum semetipsum pro vobis ad passionem crucis
obtulit. Sed ut vestigia ejus tanto cautius sequi
valeatis; corda vestra coelesti pane confortate, et
corpus ejus fideli devotione sumite, quoniam ipse
de coelo veniens, de suavi et de pura Virgine natus,
et in ligno pro salute vestra passus, semetipsum
vobis contulit: ita ut et vos sine admistione illius
amaritudinis, suavem et purum panem divina invocatione
corpus ejus in altari consecratum sincero
affectu suscipiatis, quatenus per hoc esuriem
interioris hominis effugientes, et epulas aeternae
beatitudinis pervenire valeatis.

Unde etiam in vino quod de vite defluit eadem
invocatione per sacramentum sanguinis ejus volo
mirabilia demonstrare. Quid hoc? Sanguis Filii
mei de latere suo fluxit, ut et uva de vite sudat.
Sed ut uva pedibus conculcatur et in torculari premitur,
ita dulcissimo ac fortissimo vino effluente ad
roborandum sanguinem in homine: sic etiam Unigenito
meo in sudore angustiae, verberibus et flagellis
macerato et ligno crucis oppresso, optimus
et pretiosissimus sanguis de vulneribus ejus emanavit,
saluberrima liberatione credentes populos
perfundens. Quemadmodum etiam uva dissimilis
est aliis pomis quae duros cortices habentia comedi
possunt, cum homines uvam magis soleant sugere
quam comedere: ita etiam Filius meus dissimilis
erat in peccatis caeteris hominibus; quia ipsi sub
pondere nequitiae gravati diversis passionibus subjacent,
cum ipse Unigenitus meus de castissima
Virgine mirabiliter natus, omni contagione peccati
careret. Quapropter et quoniam uvam tenerae materiae
est, idcirco et vinum in sanguinem ejusdem
Filii mei volo consecrari. Nam, ut vinum de vite
sudat, ita et Filius meus de corde meo exivit, etiam
eodem Unigenito meo vera vite existente, et diversis
palmitibus ex eo exeuntibus; quia fideles in
ipso plantati sunt, qui per incarnationem ejus in
bonis operibus fructuosi existunt. Et ut iste liquor
de dulcissimo ac fortissimo fructu vitis emanat, sic
etiam omnis justitia in misericordia et veritate per
incarnationem ejusdem Filii mei apparet, quas virtutes
in ipso inveniunt omnes qui cum fideliter
quaerunt. Quomodo? Quoniam qui ipsi fideliter adhaerent,
ii virides et fructuosi ab ipso efficiunt, ita
quod optimos fructus in virtutibus afferunt; sicut
et ipse suavis et mitis existens, pretiosissima germina
in sanctitate et justitia attulit, et sibi credentes
ab omni sorde infidelitatis emundavit, ut in
Canticis canticorum de eo scriptum est: Botrus
cypri dilectus meus mihi in vineis Engaddi (Cant. I).
Quid hoc? Filius Dei qui me exsulem animam in passione
sua salvat, in resurrectione etiam sua mihi
misericorditer poculum vitae dat. Quomodo? Sicut
botrus Cypri fortissimam plenitudinem potionis in
se continet: ita quod ipse Filius Dei nunquam hoc
modo exhaurietur, quin semper potum vitae sitientibus
dare possit, quoniam ipse salus vitae est. Nos
enim qui prius in defectu fuimus, nunc in ostensione
et in scientia verae sanctificationis bonorum operum
confortati, per illum cibum vitae manducamus, in
quo etiam Deum scientes ad vitam pergimus. Cum
in Veteri Testamento quod quasi per umbram plenum
sensum non habuit, sed in ostensione significationis
multam diversitatem in se tenuit, magnam
famem sustinentes, ad salvationem surgere non valuimus:
nunc ergo in ipso saturati, etiam in illo
salutare poculum bibimus, scilicet in vera fide fideliter
gustando quis Deus sit, quem exterioribus oculis
mortalis carnis videre non possumus, sed quem
spirituali intelligentia intus habemus; sicut et vinum
fortissimam vim suam in venis hominum ostendit:
hoc tamen hominibus non sentientibus, sed
tantum ita esse intra se scientibus. Et ideo sponsus
animarum botrus Cypri est, cujus fructus non deficiet.
Quomodo? Caecus ingressus portam exigit sui ductoris
visum. Quomodo? Quia homo claritatem fidei
non habens, cum ad fidem pervenerit, per pressuram
torcularis in rorem sanguinis Christi intrat. Quomodo?
Sicut per praecepta illius vitam in anima nostra
habemus: ita etiam in donatione illius emundationem
in carne nostra recepimus; quoniam nos nati in praevaricatione
Adae immundi existimus, sed in sanguine
ipsius sanctificamur. Unde desponsatio animarum,
de ipso in Spiritu sancto dicit: Dilectus meus
qui cordi meo dulcis et amabilis existit, fortissimum
vinum per sanguinem suum in plena sanctificatione
mihi est; quia dum sum immunda in plantatione
carnis, sicut vinea quae adhuc inculta jacet in spinis:
ipse fons salvationis existens, peccatores a sordibus
suis misericorditer abluit, et in mysterio secretorum
suorum gloriosissime sanctificat; quoniam
ut de corde Patris suaviter exivit, sic etiam in
vino sanguinem suum suaviter ostendit, et ut ex
Virgine mirabiliter natus est, ita etiam et in pane
corpus ejus mirabiliter declaratur; quia ipse botrus
est, qui nunquam defectum ullo detrimento patietur.
Quapropter et super altare velut in torculari per
voluntatem Patris calcatur: quatenus homo qui
per semetipsum nullatenus subsistere potest, ob
fragilitatem debilitatis suae non deficiat. Quoniam
et sicut sanguis hominis augmentum ex potu accipit:
ita etiam homo sanctificationem ex sanguine
Filii Dei habet. Et ut ne sanguis hominis sine irrigatione
potus in ariditatem vertatur, ex potu reficiendus
est: sic etiam vinum in consecratione sanguinis
Filii Dei non deficiet, sed super altare in sacramento
mysterii ejus semper erit.

Sed et tu, o homo, attentissime scias quod in
consecratione ista vino aqua immista esse debet,
quia de latere Filii mei sanguis et aqua emanavit,
ita quod et in vino divinitas ejus intelligitur, et in
aqua humanitas ipsius sentitur. Et ideo quoniam in
ipso divinitas et humanitas est, ita etiam in consecratione
ista vino aqua adjungetur; quia cum
vinum divinitatem ejus signet, aqua etiam humanitatem
ipsius ostendit, quae sine commistione verilis
sanguinis pura et munda existit. Quoniam etiam
Unigenitus meus fons aquae vivae existens, homines
in regeneratione spiritus et aquae de veteri culpa
Adae emundavit, et eos ad coelestia transtulit, cum
pro salute eorum in mundum venit, quemadmodum
scriptum est: Ego quasi fluvius Diorix, et sicut ductus
aquae exivi de paradiso (Eccli. XXIV). Quid hoc?
Deus hominem rationalitate firmans, ei plurima mystica
dedit, cum spiraculum vitae in eum emittens,
illum rationalitate sublimavit. Qui dum seductus in
mortem caderet, ego Filius Dei qui ipsum liberare
veni, fluens in decore omnium rigationum infixae
charitatis, et emanans in diffusione verae et indeficientis
puritatis exivi de secreto supernae amoenitatis;
quatenus homo, qui ex reatu suo perierat, misericorditer
de perditione eriperetur. Quomodo?
Ut innoxius sanguis innocentis innocentiae, in angustia
desudantis passionis pro eo effunderetur. Quomodo?
In transgresione Adae, cum ipse de paradiso
expulsus est; sanguis ejus ob expulsionis angustiam,
quia reus erat, totus inundavit, et sic in
angustia illa liquefactus, cum sudore aquae perfusus
est. Et ita sanguini hominis aqua per sudorem admista
cognoscitur. Unde, o homo, cum Unigenitus
Dei in carne angustiari coepit, videlicet quando pro
humano genere pati voluit, sanguis ejus guttas sudoris
emisit, ac deinde, ipso in cruce suspenso, de
vulnere lateris ejus aqua cum sanguine emanavit.
Et ideo in sacramento illo ubi mysterium passionis
ejus celebrandum est, aqua vino immisceri debet;
quia et de vulnere lateris Filii Dei aqua et sanguis
effluxit. Sed et in eodem sacrificio vinum aquae
superabundabit; quia et sanguis tabem superat,
sicut et lac succum suum quod serum est excedit.
Qui autem mysterium hoc celebrant id ita perficiant,
quemadmodum eis monstratum est, et ut
etiam ibi homines exhortantur, ubi inspiratione
mea per sapientiam audiunt, ut scriptum est: Venite,
comedite panem meum, et bibite vinum quod
miscui vobis (Prov. IX). Quid hoc? Vos qui stultitiam
deponere vultis, venite de ignorantia illa qua
Deum nescitis, et de stupro illo per quod in exsilium
missi estis, et redite in candidam regionem
vestram, quae per speculum fidei in fonte viventis
aquae vobis praemonstrata est, et pia devotione comedite
panem meum, quem vir in agro non seminavit,
et cui terra viriditatem non dedit, sed qui de
Deo exivit, atque in eo permanet. Nam ut panis
manducatur, et ut terra conculcatur, sic et Filius Dei
panis vivus filios hominum praecellit; quia ipse Filius
Dei in virtute divinitatis suae stabilis est; et
filii hominum in debilitate carnis suae labiles sunt;
Filius enim Dei corporaliter manens in mundo,
mollitiem liquoris peccati in carne sua non habuit,
quoniam sicut ignis panem (excoquens) arefacit,
nec ei ullum mollem humorem dimittit, ita et ipse
Unigenitus Dei de fortissimo igne Spiritus sancti
conceptus, et de castissima Virgine natus, sine ulla
contagione peccati in corpore suo substitit. Et ita
ut panis hominem reficit, sic etiam et fideles homines
per eumdem Filium Dei in fide nutriuntur;
quia ipse fortissimus fructus est, qui nunquam
deficiet. Unde et vos, fideles, hunc panem comedentes,
bibite etiam pura intentione vinum hoc
quod omni prorsus sorde caret, et quod in hanc
inanem vagationem non vadit, ubi corruptio immunditiam
innocentiae absorbens eam in venenum
convertit.

Nam et secundum modum illum primus homo
mundus fuit quando creatus fuit; quoniam in nulla
diversitate erat, sed mundus in carne et sanguine
suo fuit. Qui, cum praevaricationem faceret, illusus
est: ita quod postea semper sanguinem suum in
fetore immunditiae moechiae sparsit. Quia, sicut
idem homo honorem innocentiae abjecerat, ita etiam
et sanguis ipsius sanguinum colorem suum perdidit,
in humana conceptione in liquorem pollutionis subversus.
In quo etiam liquore ita sine fornicatione
est donec sanguis apparet: et ita sanguis ille formam
aliam accipiens post ortum suum in debilitate
jacet, donec medulla ejus plenitudinem fortitudinis
suae inveniat et donec sensus in ipso per excitationem
occultae suscitationis exsurgat. Et tunc ita
munda caro et mundus sanguis de veneno expiatus
apparet, donec eum noxius calor percutit, qui percussione
sua noxiam spumam immunditiae ejicit.
Sed ab his omnibus Filius Dei mundus exstitit;
mundam videlicet carnem et mundum sanguinem
habens, ita quod eum nunquam tactus ullius noxii
caloris tetigit; sed in sanctificatione et honore virentissimae
castitatis manens, nulla contagione violari
potuit. Qui tamen in angustia passionis positus,
aquam in sanguinem lateris sui effudit; quia sanguis
sine aqua in effusione sua non est; sed ita temperatus
existit, ut sanguis aquam confortet, et ut
aqua sanguinem deliniat.

Quapropter et vos qui Deum devote colere vultis,
ita quod vestram salutem amatis, sumite hoc
poculum sanctificationis, quod ita temperavi vobis
ut asperitatem ultionis in lenitate remissionis non
sentiatis, quoniam et divinitas et humanitas in superno
Filio est, per cujus passionem de morte liberati,
et per cujus corpus et sanguinem vegetati,
societatem in aeterna mansione habeatis. Sed ego
qui sum initium et finis (Apoc. XXI), iterum dico
tibi, o homo, de nobili Filio meo, qui flos est rosarum
et lilium convallium, natus de castissima Virgine,
quae eum in integritate sua genuit. Qui partus
talis exstitit, quod per eum de iniquitate priorum
parentum humani generis placatus sum, qui me in
transgressione sua ad indignationem provocaverunt.
Unde et eumdem partum semper inspicio, cum
corpus et sanguinem Filii mei quotidie super altare
nomini meo consecratum habeo. Ita quod per
ipsum sacramentum tu, homo, sanctificaris, carnem
ejus manducans et eumdem sanguinem ejus
bibens. Nam cum ibi sacerdos officium suum exercet
sicut illi constitutum est, sacratissimis verbis
me invocans, tunc in eadem potestate ibi adsum
qua et ibi aderam, ubi Unigenitus meus sine schismate
ullius contagionis incarnatus est. Unde et corpus
ejus purissimum et suavissimum in omni sanctitate
fuit: ita quod nunc carnem et sanguinem ipsius
fideliter suscipientes, tanta dulcedine vivificentur,
quod nullum despectum abjectionis patiantur, sicut
et in Cantico canticorum scriptum est: Quis mihi det
te fratrem meum sugentem ubera matris meae, ut inveniam
te foris, et deosculer te et jam me nemo despiciat?
(Cant. VIII.) Quid hoc? Gemitus et devotio in Ecclesia
positorum certissima fide dicit: Quis est ille qui mihi
miserrimo homini in aerumnis posito, mitissima oblatione
det te sponsum Ecclesiae: cum te fratrem meum
propter incarnationem tuam nomino, sugentem
misericordiam et veritatem quae sunt nutrimenta illa
quibus divinitas homines nutrit, quae mihi mater
in creatione mea est, scilicet cum educatione vegetationis
vitam mihi dans. Quid hoc? Quia et nutrimenta
Ecclesiae plena est gratia tua: cum ei plenam
ubertatem in sacramento corporis et sanguinis
tui tribuis, qui panis vivus et fons aquae vivae es.
Et hoc ideo facis ut manifesta certitudine inveniam
te foris: cum scilicet sciens te Filium Dei in coelis,
videam te etiam hominem in terra, quem in divinitate
mortales oculi mei cernere non valent, ita
ut etiam inveniam te in pane et vino divini mysterii:
quod sacramentum sine pondere deceptionis,
et sine ambiguitate fallaciae est; ac deinde hoc
modo deosculer te: quoniam pro salute mea incarnatus
es, et quia etiam me participem corporis et
sanguinis tui facis, quatenus per hoc quod in mundum
propter me venisti, et quod temetipsum mihi
tradidisti, jam nulla creatura deinceps me despiciat,
cum ipsa voluntatem tuam tibi subjecta semper
sequatur, et cum ego praeceptis tuis rebellis
existens tibi creberrime contrarius inveniar.

Nunc ergo, ut vides, o homo, cum sacerdos his
verbis quae in Spiritu sancto constituta sunt, oblato
sacrificio ad altare me coeperit invocare: amen tibi
dico, quod in ardente calore meo ibi adsum, et pleno
desiderio ipsum sacramentum perficio. Quomodo?
Quoniam in effectu ejusdem mysterii ardentem charitatem
super eamdem oblationem expando, videlicet
ab initio verborum sacerdotis me invocantis, et
hanc memoriam facientis, quod Filius meus in angustia
passionis suae panem et vinum benedicens,
in sacramento corporis et sanguinis sui discipulis
suis tradidit; ut et ipsi idem pro salute populi facerent.
Vere dico vobis, quia nunquam invocatio
ista super hujusmodi oblationem in recordatione
Unigeniti mei erit quin mysterium corporis et sanguinis
ibi perficiatur, quod carnalis oculus quandiu
cinis est videre non poterit; nisi in fide illud humili
devotione perspiciat. Quomodo? Cum ales ovum
sibi in nidum suum poni viderit: ardenter super
illud volat, et calore suo illud fovens pullum educit:
ita quod testa ovi remanet, et quod pullus ille evolat.
Quid hoc? Ego Omnipotens, cum oblatio panis
et vini super altare nomini meo dedicatum in memoria
Filii oblata fuerit, eam mirabiliter virtute
et gloria mea illustrans, in corpus et sanguinem
Unigeniti mei transfundo. Quomodo? Ipso miraculo
quo Filius meus carnem ex virgine suscepit: etiam
oblatio haec in consecratione ista caro et sanguis
ejus efficitur. Sed panis et vini species ibi exterioribus
oculis visibile cernitur; intus autem sanctitas
corporis et sanguinis ejusdem Filii mei invisibiliter
manet. Quomodo? Cum Filius meus apud homines
esset in mundo apud me etiam erat in coelo: et
nunc apud me manens in coelo apud homines etiam
manet in terra, sed hoc spirituale et non carnale
est. Sic et ego Pater omni creaturae adsum a nulla
abstrahens me; sed tu homo ab ea te subtrahis;
ut cum in aquam vides, facies tua in ea quidem
apparet, sed tamen ita ut nullas vires tuas in illa
exercere vales, sed cum te ab ea avertis, amplius
in illa non appares. Ego autem in hujusmodi mutabilitate
non appareo creaturae, sed adsum veraci
ostensione, nec ab ea potestatem meam subtraho,
sed in ea fortitudinem voluntatis meae secundum
quod mihi placuerit exerceo. Unde etiam in sacramento
corporis et sanguinis Filii mei majestatem
meam veraciter demonstro; videlicet ab initio secretorum
verborum sacerdotis donec ipsum mysterium
a populo percipiatur, miracula mea ibi mirabiliter
exercens.

Sed et hoc sacerdotale officium, a prima hora
diei usque ad nonam horam a fidelibus exerceri
potest, secundum quod necessitas temporis in moribus
hominum invenerit, quoniam et Adam in
mane surgens ad horam nonam seductus est, et
quia etiam passio Filii mei in crepusculo diei inchoata,
ad horam nonam consummata dignoscitur:
ita quod in cruce moriens exspiravit, et morte sua
mortem viriliter superavit. Ubi et Ecclesia Unigenito
meo assistens, dotem suam ibi suscepit; quod
et nunc a filiis ejusdem Ecclesiae celebrandum est.
Hoc autem officium a sacerdotibus in sacrificio in
jejunio ventris et non in repletione ejus celebrandum
est, ne coagulatio escarum spirituale desiderium
evacuet; quoniam prius etiam sumi debet spiritualis
epulatio, et postea carnalis refectio; et
quia etiam spiritus honorandus est, et caro refocillanda.
Nam hoc sacramentum spirituali desiderio
et non carnali cupiditate accipiendum est: et ideo
in jejunio, et non super epulis percipi debet, nisi
in necessitate illa, si homo in hac opinione positus
est, quod de mundo transiturus sit. Sed Filius
meus circa finem diei corpus et sanguinem suum
discipulis suis dedit; quoniam eis verum mane vitae
attulit. Et quia etiam in consummatione saeculi, morte
in hominibus temporaliter transeunte, electi sicut sol
in regno meo fulgebunt (Matth. XIII). Et hoc modo
ipse Unigenitus meus resurrectione sua demonstravit
animas justorum ab inferno se abstrahere, et genus
humanum in restaurationem aeternae vitae se
reducere, quam reprobi angeli perdiderunt mortem,
nullo alio eis suggerente, appetentes, ita quod a
nullo alio insidiatore quam a seipsis seducti sunt;
cum nec gustum peccati in seipsis haberet, velut
homo in fragilitate corporis sui habet. Unde et homo
quando ab insidiante seductus est fragilitatem
corporis habens, a sublevante etiam ad vitam reductus
est, et diabolus corporalem gravedinem non
habens in perversitate sua relictus est. Sed et homini
vera et salubris refectio in perceptione corporis
et sanguinis Filii mei data est, ut per hoc sacramentum
invisibiliter in anima refocillatus surgat,
et invisibili adversario suo viriliter resistat.

Qui autem idem sacramentum in majori aut minori
quantitate percipiunt, sic intelligant; quia et
ille qui plus et ille qui minus accipit unam eamdemque
vim percipiunt, quoniam hoc sacramentum
non in quantitate, sed in sanctitate est, ut percipientes
secundum fidem ipsorum salvat, ut de
manna sic scriptum est: Feceruntque ita filii Israel,
et collegerunt, alius plus alius minus, et mensi sunt
ad mensuram gomor. Nec qui plus collegerat habuit
amplius: nec qui minus paraverat reperit minus,
sed singuli juxta id quod edere poterant, congregaverunt
(Exod. XVI). Quid hoc? Supernum sacramentum
juxta id quod eis praeceptum est attendunt filii
electionis; qui Deum ardenter videre desiderant, et
colligunt illud in cordibus suis, secundum doctrinam
principalium magistrorum suorum: et secundum
id quod ab eis didicerunt scrutantur illud in
animabus suis, alius plus devotionis; et alius minus
intentionis in secreto cordis sui habens. Unde et
cum aestimatione sua metiuntur: secundum id quod
in animabus suis sentiunt, discernentes fidem quam
in Deum habent, nec eam dividentes, sed ipsam integram
habentes, et quanta et quali devotione corpus
et sanguinem redemptionis sui percipiant considerantes.
Sed idem sacramentum non erit huic
sanctius qui plus ex eo perceperit, nec illi contractius
qui minus ex eo sumpserit; sed secundum
fidem ejus qui illud percipit, ita et eum illuminabit.
Quapropter, o homo, in magnitudine percipiendum
non est; quia fortissimus Deus tam in
parva, quam in magna oblatione hujus mysterii est,
et ideo qui illud percipiunt, solum hoc attendant,
quod trinum et unum Deum firma et integra fide in
corde suo habeant. Et sic quisque fidelis sincero et
recto corde secundum id quod possibilitas fidei in
ipso exposcit, vires animae suae congregat, cavens ne
altius aut profundius divinitatem scrutetur quam
sensu aut cogitatione sua capere potest, sed sobrie
ut in Spiritu sancto edoctus est; timori Domini
subjectus sit, quoniam homo pauper cinis est. Sed
vos, o stulti homines, nolite dubitare an sacramentum
istud quod hoc modo vobis demonstratum est,
corpus et sanguis Filii mei sit. Recordamini ergo
unde Adae carnem et sanguinem creaverit, videlicet
de limo terrae. Quid ergo vobis videtur? An possibilius
est mihi de oblatione ista facere carnem et
sanguinem Filii mei, an de limo terrae facere hominem?
Sed vir semen de sanguine suo fundit, et
femina suscipit illud. Et quid tunc amplius addunt?
Nihil omnino aut in creatione aut in carne infantuli.
Quis ergo format hominem in carne et in ossibus, ac
in medullis, et in pulchra facie ejus, nisi ego Pater
omnium? Sed pater et mater non habent illam
potestatem facere aut creare infantulum, nisi quod
tantum in ardente libidine sanguinem suum excutiunt,
et postea nullam potestatem in ea formandi
habent. Nunquid videre potestis quomodo haec fiant,
nisi quod ea cernitis in formis suis? Tu autem, o
homo, dicis: Ego non video hanc oblationem carnem
esse et sanguinem, ut hominem corpus et sanguinem
esse cerno. Ad quod tibi respondeo: Vos
vidistis Filium meum in corpore et in sanguine,
mortalem in terra: qui nunc immortalis in coelo
est, et ideo corporalibus oculis eum modo videre
non potestis, nec etiam quomodo caro et sanguis
ejus in altari consecretur; quod sacramentum,
propter gloriam sacerdotis ibi non fit, sed propter
gloriam Unigeniti mei, qui hoc officium cum discipulis
suis in coena sua peregit. Sed ut me in claritate
mea quandiu mortales estis videre non valetis:
sic etiam nec carnem nec sanguinem Filii mei carnalibus
oculis vestris carnaliter videtis, secundum
quod ea quae invisibilia sunt perspicere non potestis,
sed secundum hoc quod mortalis obtutus vester
ea quam visibilia sunt visibiliter capere valet.

Hoc autem sacramentum in triplici materia mihi
offerendum est. Quomodo? In pane, et vino, et aqua,
ob honorem Trinitatis. Unde si de his tribus aliquid
defuerit; tunc ibi Trinitas veraciter non colitur,
quoniam in vino intelligitur Pater, in pane
Filius, et in aqua Spiritus sanctus; ita qui vinum
sine pane et sine aqua offert, Patrem colit, sed Filium
et Spiritum sanctum negat; aut qui panem
sine vino et sine aqua dat, Filium habet, sed Patrem
et Spiritum sanctum abjicit; aut qui aqua sine
vino et sine pane utitur, Spiritum sanctum attendit,
sed Patrem et Filium recusat; aut qui vinum
et panem sine aqua dat, Patrem et Filium habet,
sed Spiritum sanctum abnuit; aut qui vinum et
aquam sine pane offert, Patrem et Spiritum sanctum
colit, sed Filium negat; aut qui pane et aqua
sine vino utitur, Filium et Spiritum sanctum attendit,
sed Patrem recusat. Ergo in hoc sacramento
divisio non fiat; quia et ego individuus manens, in
tribus personis unus Deus inseparabilis sum, sicut
et cogitatio, voluntas et opus in uno homine sunt:
sine quibus homo non est. Quod si in isto sacrificio
defectus fuerit, ita quod ibi aut panis, aut vinum
aut aqua negligitur, vere tunc ille ex cujus
negligentia hoc evenit, gravi vindictae subjacebit.
Nam si hoc scienter per negligentiam teporis, seu
infideliter per dubietatem incredulitatis actum est,
illum qui huic reatui subjacet ab oculis meis ejiciam,
nisi ipse gravi poenitentia ad se reversus,
se ipsum pro hoc graviter poenitendo puniat; vel si
hoc ignoranter per negligentiam oblivionis evenit,
tunc ille qui in hoc reus est, de hac culpa sua in
correctione poenitentiae mihi responsurus est; quoniam
acute non pro pexit si haec omnia adessent
quae ad sacrificium meum pertinebant. Cum enim
Filius meus in cruce pependit, ibi nihil salvationis
defuit, quia per effusum sanguinem suum salvationem
animarum hominibus attulit, unde nec in hoc
mysterio quidquam deesse debet. Nam sacramentum
hoc, sacratissima sanctificatio in omni sanctitate
est, et propterea caro ista et sanguis iste omni fide
et devotione accipiendus est.

Quicunque hanc sacratissimam carnem accipit,
et sanguinem ejusdem mysterii sumere non recuset,
quoniam Filius meus supra omnia est mundus,
et speculum in virtutibus, ac ideo nobilissimus
sanguis ejus est accipiendus, nisi prae simplicitate
accipientis sacerdos timeat periculum effusionis,
et tunc illo accepturo fiat secundum simplicitatem
infantium, quibus esca panis conceditur,
et potus vini denegatur, ita et isti haec sacrosancta
caro tribuatur: et fluens sanguis subtrahatur,
ne majus periculum inde oriatur, et quia etiam
illa sacrosancta caro sanguini suo et sanguis ille
carni suae in una sanctitate conjunctus est. Quod
si homo ille hujus discretionis est, quod possit
mysterium custodire, tunc cum ei illa sancta caro
ad comedendum datur, tunc et sanguis ejusdem
carnis ipsi ad potandum datur. Sacerdos autem
qui hoc sacramentum celebrat, diligenter iis indumentis
quibus antiqui Patres edocti per Spiritum
sanctum ad idem officium indui constituerunt,
vestitus sit, et accuratissime verba illa quae Spiritus
sanctus eisdem Patribus ad celebrationem
hujus mysterii inspiravit attendat: sollicite cavens
ne quidquam in eis omittat, devotissime etiam
inspiciens, ne exemplum hoc transcendat, ubi Filius
meus panem et calicem accepit, et discipulis suis
ad manducandum et ad bibendum dedit. Sed qui
in indumentis aut in verbis ad hoc officium pertinentibus
quidquam per negligentiam oblivionis
ignoranter deliquerit, gravi et salubri poenitentia
corripiendus est. Attamen misericordiam meam
quaerens inveniet, quia transgressionem istam non
in voluntate aut in malitia cordis sui perpetravit.
Qui vero id scienter aut per indevotionem voluntatis
suae, aut per nequitiam cordis sui in eisdem
sacramentis transgressus fuerit, huic offensus
dicam: Serve nequam, cur non eras sacerdotali
veste recte indutus, ut in Spiritu sancto tibi instituerunt
antiqui majores magistri tui, in significatione
spiritualis officii ut mihi semper ministrant
angeli mei? Et cur etiam neglexisti modum verborum
illorum quae tibi in Spiritu sancto tradiderunt
iidem Patres tui in consecratione corporis et
sanguinis Filii mei, ad salutem et gloriam generis
humani? Unde qui in hoc reatu culpabilis est, inde
mihi responsurus est, si non gravi afflictione poenitendo
seipsum punierit. Sed sacerdos qui epulas
istas ad altare meum offert, inde jejunus his epulis
non recedat, sed refectionem animae suae in
corpore et in sanguine Filii mei percipiat. Quod
si novit gravioribus oneribus se gravatum et his
epulis indignum, tunc non praesumat ad mensam
meam accedere, nec illotus a fetore criminum
suorum Filium meum tangere, ut illi et mensam
et gloriam nativitatis suae contaminaverunt, qui
caput lucentis lucernae crudeliter absciderunt. Quapropter
et iste qui ita contaminatus est, varietatem
pestis suae summo sacerdoti, scilicet Filio
meo ostendat, et etiam coram alio mortali sacerdote
se accuset, qui sibi remedium consolationis
cum poenitentia demonstret, et sic demum ad officium
suum purifactus accedat.

Sed ego Pater omnium, secretam dispositionem
sacratissimi colloquii per quod me sacerdos ad altare
invocare debet; in multis et in magnis sermonibus
esse nolo, sed in recta ordinatione priorum
magistrorum, quos donum sancti Spiritus in
recta admonitione me invocare edocuit, et hoc in
multiplicitate stultae sapientiae esse non debet, sed
in simplicitate cordis; quia in multiloquio non delector,
sed in puritate cordis illorum, qui me devote
quaerunt, et qui me in ardore charitatis benigne
amplectuntur. Alias enim electis meis cum me
quaerunt gratiam meam secundum vicissitudinem
donorum Spiritus sancti impendo: in hoc autem
sacramento me totum ipsis ostendo, quoniam Filius
meus in me et ego in ipso, et Spiritus sanctus
in nobis et nos in ipso et unum in divinitate sumus,
sicut et corpus et alia et vires illius unus
vivens homo est. Unde qui ad hoc sacramentum
accedit, caveat ne ita veniat ut gloriam Divinitatis
offendere possit. Sed tu; o homo, dum caeteri homines
ad percipiendum ipsum sacramentum ad sacerdotem
accedunt, quinque modos in eis consideras,
quia illi qui perceptionem divini mysterii a
sacerdote suo accipere desiderant, quinque sensus
corporis sui a faece peccatorum suorum emundet,
et eos a subripiente immunditia, digne et laudabiliter
custodiat, ut tanto salubrius idem percipiant.
Quapropter etiam ex iis qui ad ipsum sacramentum
ut vides accedunt, alii in corpore lucidi
et in anima ignei sunt, quoniam ipsi claritatem
fidei ad ipsum sacramentum habentes, non
dubitant quin verum corpus et verus sanguis Filii
mei sit, et ideo dum illud hac fide percipiunt in
carne sua vegetantur et sanctificantur, ita ut per
hoc mysterium sanctificati, post resurrectionem in
eodem corpore suo appareant in coelo, atque in
anima sua igneo dono Spiritus sancti transfunduntur
et accenduntur; quatenus hac illustratione
perfusi, terrena respuant et coelestia desiderent.
Quomodo? Quia ut a vento ignis incendium excitatur,
sic et isti per sacramentum hoc ut in superno
amore ardeant, imbuuntur. Sed alii in corpore
pallidi et in anima tenebrosi videntur, quia
tepidi in fide, firmam fidem ad idem sacramentum
non habent, sed duri sunt sapientiam intelligere,
veluti puer cujus opera in stultitia sunt. Nam foris
in auditu auris audiunt, et in tarditate cordis
sui ea quae ipsis de ipso sacramento dicuntur
non sapiunt, ita quod illa libenter in fide perfecte
comprehenderent, sed tamen prae dubietate quae
in ipsis est non possunt intueri, quanta sanctitas
in illo sit. Unde et in interiori homine tenebris
circumdati sunt, quoniam mentem suam sursum
ad perfectionem illam elevare non valent, quia in
peccatis concepti, prae pendere corporalis fragilitatis
ad perfectionem credulitatis illius graves
sunt, spiritui tamen plus consentientes ita quod
fidem libenter intelligerent si prae tepore cordis
sui possent. Qui enim majoribus oneribus peccatorum
in operibus suis nondum sunt gravati, hos
quamvis veluti invitos spiritui consentire oportet,
quoniam anima majorem potestatem adhuc habens,
quia nondum in peccatis interempta est, corpus
voluntati suae subjicit. Nam haec sunt certamina
quae sunt inter corpus et animam; quia anima
corpori vult dominari, quoniam ipsi contrarium
est quod caro in concupiscentia sua habet quod
peccatum est, et corpus dedignatur justitiam quae in
desiderio animae est quia ipsa vitam diligit. Quid
hoc? Quod mortuum est, mortuum appetit, et quod
vivit, vivens diligit. Quomodo? Caro amat peccatum,
et anima diligit justitiam, et in hoc sibi adversantur,
et raro sibi consentiunt. Sed ut puer
sine labore et sine intellectu sensus sui pascitur
et saturatur: ita et isti homines hoc sacramento
quasi per ignorantiam vivificantur, quoniam illud
nec per infantiam nec per contumaciam dedignantur;
sed tantum simplici animo amplectuntur.

Quidam vero in corpore hirsuti in anima multa
immunditia humanae pollutionis perfusi sordent,
quoniam isti in carne sua turpes et impudici sine
pudore existentes, et faece vitiorum se polluentes;
ut porcus luto se involvit, hoc modo animam suam
diversa sorde peccatorum humanae contagionis inficiendo
contaminant. Et cum ipsi in his vitiis
sordentes ad sacramentum corporis et sanguinis
Filii mei ita illoti accedere non verentur, gravi
examinatione pro hac praesumptione sua emundandi
sunt. In qua tamen purgatione misericordiam
meam eis non denego, quia in mentibus eorum
dignam poenitentiam assurgere praevideo. Alii
autem in corpore acutissimis spinis septi sunt, et
in anima leprosi apparent; quia in corde suo ira,
odio et invidia circumdati, lenitatem, dulcedinem,
et charitatem his spinis iniquitatis a se expellunt,
unde ita mala appetentes, et bona deserentes, atque
in irrisione caeteros homines contumelia afficientes,
animam suam velut pessimis ulceribus
immundam reddunt. Qui cum hoc modo ad divinum
mysterium accedunt, seipsos graviter laedunt,
sed tamen oculos meos ad eos converto, cum se
in amaritudine punientes, gratiam meam poenitendo
postmodum requirunt. Quidam vero in corpore
sanguinei et in anima velut putridum cadaver fetidi
videntur; quoniam ipsi cruenta manu divisionem
in hominibus facientes, animam suam quasi
putrescente tabe crudelissimae perversitatis, fetidam
reddunt, quia timorem meum non inspicientes,
hoc quod in homine constitui sua crudelitate
destituunt. Unde, si ipsi hac contaminatione coinquinati
corpus et sanguinem Filii mei percipere non
timent, seipsos gravi laesione dejiciunt, quoniam ita
illoti sacramentum hoc contingere praesumunt, sed
tamen fons salvationis eos postmodum pertransibit,
si digna poenitentia seipsos ab hac nequitia sua
lavare studuerint.

Sed ex his omnibus dum quidam eadem sacramenta
percipiunt, alii velut igneo splendore perfundunt,
alii vero obscura nube obtenebrantur, quia dum
credentes ad mysterium corporis et sanguinis Filii
mei accedere satagunt, tunc ii qui illud devota
mente et pura fide in bonis operibus fulgentes percipiunt,
dono Spiritus sancti tam ad salutem corporis
quam animae suae illustrantur, et illi qui illud
contrario corde et vacillante animo in perversis
actibus torpentes sumunt, obscuritatem praesumptivae
infelicitatis ad detrimentum sui, et
exterius et interius sibi ipsis inducunt, quoniam
huic sanctitati illoti temere se conjungere praesumpserunt.
Nam homo qui tam rebellis et contumax
est quod non timet se polluere, aut simplici
fornicatione in visceribus proprii corporis sui tactu
et delectatione, aut se contaminare duplici fornicatione
educens semen suum cum viro aut cum
muliere, aut se discerpere ira, odio et invidia cum
caeteris hominibus, aut se cruentare homicidio in
sibi occursantibus, et ita illotus et incorrectus temere
praesumit accedere ad corpus et sanguinem
Filii mei sine purgatione confessionis, et sine poenitentia
correctionis, ille scienter et intelligenter
judicialem ignem culpa sua ingreditur. Quomodo?
De hac praesumptione et peccato suo ut aurum
in fornace examinabitur, ita quod nullus pulvis hujus
praesumptionis in eo relinquetur, qua pollutus
et incorrectus ad communionem innocentis Agni accessit.
Qui enim ita illotus ut dictum est ad
sanctificationem corporis et sanguinis Filii mei
accesserit, et ita sacramentum illud sumpserit,
ad judicium sibi hoc sumit. Quomodo? Sicut Paulus
amantissimus meus dicit: Ita quicunque manducaverit
panem vel biberit calicem Domini indigne,
reus erit corporis et sanguinis Domini. Probet autem
se ipsum homo, et sic de pane illo edat et de
calice bibat. Qui enim manducat et bibit indigne
judicium sibi manducat et bibit, non dijudicans
corpus Domini. Ideo inter vos multi infirmi et imbecilles,
et dormiunt multi (I Cor. XI). Quid hoc?
Vere dico vobis: Qui comederit panem vitae, vel
qui sumpserit poculum salutis quod sacramentum
illius est qui Dominus coeli et terrae est, ita quod
hoc indigne tractet sordens scilicet in peccatis, in
hoc culpam suam sentiet. Quomodo? Quia corpus
et sanguinem Domini sui id est Salvatoris mundi,
mordaciter et moribunde accipit, cum pronus ad
malum et pollutus immunditia, et oblitus timoris
Domini, ita contaminatus palatium salutiferae redemptionis
aggreditur. Unde et homicidium ibi
facit. Quomodo? Quoniam in multis vulneribus
se ipsum confodit, cum sine detersione et sine lavatione
poenitentiae crimina sua celans, sacramentum
hoc temere tractat. Quapropter et ego illi
dico: O miserrime et amarissime, quomodo audebas
in lacum tantae miseriae Dominum tuum mittere,
quem semper desiderant coelestes cives inspicere.
Unde amara poenitentia in corpore et in
anima tua examinaberis: ita ut si reatum tuum
non correxeris, post resurrectionem mortuorum
correptio ista in te inveniatur.

Et ideo fideli inspectione probet seipsum homo
ille qui hic purgator sui esse voluerit, et sic hac
devotione considerationis suae de pane illo sanctitatis
accipiat, et de poculo illo suavitatis gustet, ut
ita ad indeficientem refectionem perveniens esuriem
debilitatis animae effugiat. Nam qui hoc sacramentum
male tractaverit, et a sorde iniquitatis
se non purgans illud indigne sumpserit, judicium
ultionis sibi imponit, quia illud impurgatus manducat
et bibit; non tamen in hac praesumptione sua
laedere aut offuscare mysterium praevalens, sed
seipsum condemnans. Et quia in vitiis sordentes
ita ad sacramentum hoc accedere praesumitis, ideo
sunt in vestro consortio multi infirmi, scilicet illi
qui sanctitate ista medicinam animae quaerere nolunt,
sed qui sibi ipsis amarissimam infirmitatem
in eisdem sacramentis imponunt, quoniam ea sibi
ad judicium sumunt. Et etiam multi imbecilles, videlicet
illi qui in lege Dei ita debiles sunt, quae
nullo modo inspicere volunt, quis ille sit quem tam
indigne suscipiunt. Quid hoc? Quia nolunt considerare
quomodo Dominum suum timere et venerari
debeant, aut quomodo amara poenitentia carnem
suam puniant, quam ita in vitiis enutrierunt. Sed
quoniam ita negligentes sunt, idcirco etiam in
oblivione hujus negligentiae obdormiunt multi nescientes
nec scire volentes quomodo peccata sua
deflere debeant, velut homo cum in dormitione
somni est, nescit nec intelligit quid vel quomodo
in corpore suo sit. Unde tu, homo, cum nec in
confessionibus, nec in poenitentia per te purgatus,
corpus et sanguinem Filii mei illotus accipis,
tunc in tremenda exquisitione de hac praesumptione
sordis peccatorum tuorum ita examinaberis,
ut et mustum de immunditia illa quam in se
habet purgatur, cum eam in fervore suo ab se
ejicit.

Idem quoque sacramentum tanta diligentia et
sollicitudine a sacerdote et a populo tractandum et
custodiendum est: ne a quoquam ita negligatur,
ut super terram neglectum projiciatur. Quia si per
torporem neglectum super terram ceciderit, contumaciam
illam per zelum meum, aut in terra, aut
in homine ulciscor, nisi ipse homo poenitentia et
amaris verberibus se puniat; quoniam caro et sanguis
carnem et sanguinem restituere debet. Quomodo?
Caro et sanguis hominis in homine lugebunt;
quae caro et sanguis Filii mei negligenter ab
homine tractata sunt, sicut et tunc terra contremuit,
et ut homines in timore concussi sunt: cum
Filius meus in cruce positus spiritum tradidit. Sed
si tu, o homo, in instabilitate cordis tui in te ipso
dixeris: Quomodo oblatio ista in altari corpus et
sanguis Filii mei efficiatur, tunc et ego respondebo
tibi: Cur hoc, o homo, interrogas, et quare haec
sciscitaris? Num haec a te requiro? Quid scrutaris
secreta mea de corpore et sanguine Filii mei? Nec
ista a te requirenda sunt, sed tantum in magno timore
et veneratione ea suscipiens, diligenter custodi,
et amplius de hoc mysterio noli haesitare.
Nam me tam temere non debes tentare. Et quid
haec ad te? Sed in certissima fide require me. Cum
enim totam fidem tuam inspexero, tunc non quaero
a te quid sit corpus et sanguis Filii mei, vel quomodo
mysterium hoc in altari consecretur. Et
quis quaerit a te, o homo, an in igne ardorem ignis
non sentias? Nullus. Sic nec tu in secretis meis
temere require me, ne inde laedaris. Quod, si ea
cum devotione animi tui quaerere volueris, tunc ea
in oratione, et fletu et jejunio diligenter quaerere,
sicut et antiqui Patres tui illa certissime quaesierunt,
et frequenter eis revelata sunt. Cumque illa
hoc modo scrutatus fueris, et inveneris, tunc quod
reliquum est, Spiritui sancto relinques. Sed qui
ad sacramenta haec accedunt, non per devia sed
per rectam viam veniant; ne ab eis projecti, magnum
casum animae patiantur. Quomodo? Nam pessimus
deceptor, qui sine electione et sine consecratione
principalis unctionis cathedram pastoralis
officii fallaciter sibi usurpaverit, et nequissimus
raptor qui pastorem suum expellens per sibyllos
sibi consentientium cathedram ejus violenter invaserit:
isti aut per seipsos sua voluntate gravi vindictae
subjacebunt, aut per zelum meum gravem
sententiam inde sustinebunt; quia in pessima amaritudine
ipsi sunt illum imitantes, qui in seipso
maximum honorem habere volens, ab omni gloria
felicitatis in mortem dejectus est; et quia etiam
Baal sequuntur, qui sibi ita illusit, quod se Deum
fallaciter nominans, in dissipationem datus est.
Et si in hac perversitate mendacii et praesumptionis
suae sacros meos dare se simulaverint, tunc
illi qui ab eis hoc modo potius inficiuntur quam
deliniantur, ita in conspectu meo computantur,
veluti ii a populo derisui habentur quos pueri in
jocis et in ludis suis sibi jocularias personas constituunt.
Sed ut hoc in hominibus vanum est, ita
et istud apud me ludibrium est, quod hujusmodi
invasores in deceptione sua se facere simulant.
Unde, quia aedificatio eorum prava esse probatur,
stare non potest, quoniam casura est. Et ideo si
in templo meo quidquam in sacris ordinibus aedificare
visi sunt, delendum est; quia justitiam non
habens, frivolum esse dignoscitur.

Ergo ab hac temeritate sua resipiscant: ne in
poenis consortes illius fiant, qui dum plus quaereret
quam deberet, ab altitudine in profunditatis
abyssum missus est. Sed et ille laniator, qui unctionem
sacerdotalis officii non habens per insaniam
mentis suae ita furiose ad altare meum accedit,
tanquam illusor sim, aut joculator, hic mensam
nomini meo consecratam temere tangens, sacram
videlicet oblationem offerre volens, quod sui officii
non est, Filium meum duro cruciatu vulnerare non
timet. Quomodo? Ut incredulus sua incredulitate
Deum invadit, et ut vesanus sua insania in ignem
currit: sic iste me Deum nesciens, nec ardentem
ignem me sentiens, timorem meum abjicit, nec
mansuetudinem meam diligit; sed Filium meum
vulnerat, cum non unctis labiis sermonem illum
dilaniat, quem ipse Unigenitus meus sponsae suae
contulit, cum ei corpus et sanguinem suum in dotem
dedit. Unde huic tam temere eum invadenti
dicitur: Quis tangit Filium meum tam contumax et
non unctus? Sed iste qui hoc modo ad altare meum
accedit, quoties Filium meum praedicto secreto
sermone invocare praesumit, toties eum vulnerare
contendit; non quod eum ita ullo dolore cruciet,
sed quia eum tam praesumptuose tangere non timet.
Qui, si in hoc contemptu sine poenitentia permanserit,
inter illos in poenis stabit, qui Filium
meum sine causa vulnerarunt. Quapropter ne haec
tormenta sentiat, lamentationem afflictionis sibi
assumat, ita tamen ne amodo ad ministerium altaris
mei accedere praesumat. Caeteri autem qui sub sacerdote
in servitio ecclesiastici officii ministrare
contendunt, caveant ne sine modo justitiae eidem
ministerio appropiare praesumant, ne si rectitudinem
illam sibi fallaciter usurpaverint, tunc informes
et impoliti inventi a constructione ecclesiasticae
aedificationis justo judicio ejiciantur. Volo
enim ut ministri mei, sine dolo et sine sorde in
conspectu meo mundi appareant. Quomodo? Ut
recta electione ad altare meum accedant, et tunc
etiam ibi sine immunditia mihi assistant. Quomodo?
Ne ad saecularem copulationem respiciant,
quia spiritualem elegerunt. Quomodo? Quia servitutem
meam adierunt. Sed si quis eorum ardenti
libidine carnis suae utitur, corpus suum abstinentia
et jejunio maceret, atque frigore se et flagellis castiget.
Quod si tandem in pollutionem mulieris labitur,
tunc contaminationem illam velut ardentem
ignem et mortiferum venenum fugiat, atque amara
poenitentia vulnera sua detergat; quoniam volo ut
mihi in castitate serviatur. Quomodo? Quia et Filius
meus castissimus erat, qui et hos omnes ecclesiasticos
ordines in se ipso demonstrabat. Quomodo?
Videlicet obsequendo, precando et offerendo.
Quomodo? Quoniam et circumcisio eum suo
obsequio tetigit, et prophetia eum suo clamore demonstravit,
ac ipse per se ipsum hominibus praedicavit,
et tandem vivum sacrificium in ara crucis se
obtulit. Et quia ipse se ipsum in castitate holocaustum
dedit, sic et illi castitatem ejus imitentur qui
ei ad altare holocaustum offerre conantur; qui
tamen non solum castitatem in aliis tenebunt, sed
et in se ipsis eam conservabunt. Quomodo? Ut sacerdos
a contagione mulieris se custodire debet: sic
etiam a seipso se contineat, scilicet cavens ne tactu
manuum suarum pollutionem de se educat, ita ne
strepitus libidinis in ipso aerumnose tumultuet. Nam
crimen Adae hominibus mortem inferens, in ipsis
sensus fornicationis excitavit, et ideo carnem suam
homines constringant ne casibus mortis turpiter
subjaceant. Quomodo? Quia Filius meus mortem
superavit, et ipsis vitam dedit. Qui quoniam in
integritate virginalis pudicitiae carnem assumpsit,
idcirco etiam casti esse debent, qui ipsi famulari
desiderant ut ex divino praecepto scriptum est:
Estote parati in diem tertium, et ne appropinquetis
uxoribus vestris (Exod. XIX). Quid hoc? Qui Deo
singulariter servire vultis, estote cum voluntate
cordis vestri parati in diem serenitatis illius, ubi
sancta et ineffabilis Trinitas veraciter apparens
mirabilia sua in magno miraculo demonstrat. Et
ideo, si ibi Deo digne appropiare vultis, cavete ne
carnali affectu vos conjungatis, carnalibus copulis
videlicet, ne sanguinem vestrum sanguini fragilioris
aestimationis commisceatis. Quod vos, o sacerdotes
et caeteri ministri mei, qui sub spirituali
nomine militatis, cavere debetis; quia etiam nec
apostoli quos subsecuti estis, se in diversa dividebant,
nec vobis tale exemplum relinquebant. Nolo
enim ut duae copulae scilicet spiritualis et carnalis
studii in sacerdotibus sint; quoniam sacerdos justitiam
Dei sibi copulabit, ita ut uxor ejus sit, cum
qua caeteros populos enutriet et docebit, ut pater
filios suos educare et docere solet. Et quomodo
aptum esset ut sacerdos duas copulas in recta
mensura exerceret: quae sibi in diversitate contrariae
sunt. Quomodo? Una carnalis et alia spiritualis.

Et cum sacerdos pastor et pater illorum hominum
sit qui carnale conjugium habent, si tunc ipse
aequali modo possideret, quis tunc ipsius sacerdos
esse deberet? Nullum alium sacerdotem habere
posset qui ipsi praeesset, quam diabolum qui sacerdos
illius esse deberet, quoniam et eum venenum
sub melle abscondentem imitatus fuisset.
Quomodo? Quoniam ut diabolus malum sub bono
abscondit, ita etiam hujusmodi sacerdotes qui turpitudinem
suam magis sequuntur quam castitatem
diligant, carnalem copulationem sub spirituali conjugio,
quasi venenum sub melle celare nituntur.
Sed quia Filius meus totus in castitate est: ideo
etiam et hi castitatem amare debent, qui corpus
et sanguinem ejus in altari tangunt; quemadmodum
scriptum est: Sacerdos, et scortum et vile prostibulum
non ducet uxorem, nec eam quae repudiata
est a marito, quia consecratus est Deo suo, et panes
propositionis offert (Lev. XXI). Quid hoc? Ille qui ad
hoc positus est, ut sacrificium Deo offerat, injustitiam
diaboli qui in omni spurcitia totius iniquitatis
communis auctor est non diligat, nec etiam sensus
suos ita viliter dejiciat, ut cum jugum meum ferre
vult, voluntatem carnis suae contra justitiam Dei
et contra exempla antiquorum sanctorum turpiter
amplectendo sequatur, ne ita immunditiam illam
quae repudiata est ab eisdem antiquis Patribus suis
(cum eam de flatu antiqui serpentis esse cognoscerent)
in contumeliosis actibus perficiat. Has ergo
sordes ipse deserens, amator justitiae Dei sit; quoniam
in sanctitate consecratus Deo suo est, videlicet
a carnalibus concupiscentiis in operibus nascentium
filiorum abstractus. Unde ita sobrius et
impollutus existens, panem illum qui pro salute
hominum in mensa consecrationis ponitur, offerre
potest. Quid hoc? Scilicet quia sacrificium illud quod
est vita viventium, et refectio animarum, speculumque
omnium virtutum, quae per sanctam innocentiam
in forma castitatis perspicuae sunt, ab omni
sorde mundissimum est. Quapropter et illi qui
idem sacrificium oblaturi sunt, sine spurcitia pollutionum
esse debent, se etiam continentes ab
epulatione et ebrietate, a joco, a risu, atque a levibus
et incompositis moribus; sed sint in reverentia
illa, ut successoribus antiquorum patrum de quibus
plantati sunt convenit, et in dignitate illa ut honorabiles
patronos decet. Et etiam ita vivant ne
sint duplices in duabus personis, id est ne simul
in saeculari et in spirituali via ambulent, quia difficile
est duobus dominis simul famulari, ut etiam
Filius meus in Evangelio testatur dicens: Nemo
potest duobus dominis servire (Matth. VI). Quid
hoc? Nullus qui mortalem tunicam indutus est,
valet prae teneritudine sensus et corporis sui duobus
dominis pariter et aequali obsequio servitium
exhibere. Quid hoc? Quia non potest domino rectitudinis
et domino injustitiae simul famulari.
Quare? Quoniam rectitudo justitiam abjicit, et injustitia
rectitudinem impugnat. Sic etiam sacerdos
non potest simul et pari devotione habere ancillam
et dominam, videlicet carnalem copulam et spirituale
consortium; quia haec duo in perfectione simul
esse non valent. Quoniam illud quod carnale est,
impugnat hoc quod spirituale est, et spirituale deprimit
illud quod carnale est. Quod et Paulus
amicus meus cognoscens, illud ita esse voluntate
mea demonstrat, cum dicit: Oportet ergo episcopum
irreprehensibilem esse, unius uxoris virum (I Tim.
III). Quid hoc? Necesse est ut ille qui caeteris hominibus
in officio spiritualis magisterii praeeminet,
ita vitam suam constituat, ne scandalum offensionis
et reprehensionis in eo inveniatur. Quomodo?
Quia sacerdos duas personas habere non debet,
ita ut simul maritus carnalis uxoris et vir spiritualis
conjugis sit; sed unius uxoris vir, scilicet
Ecclesiae in sanctitate erit, quae unica in Filio meo
est, quoniam una Ecclesia in ipso surrexit. Sed
haec quamvis una sit, tamen plurimos maritos habet;
quia cum sacerdotibus Filii mei qui quotidie
in officio ipsius sunt nuptias peragit; virgo tamen
in integritate sua permanens, quoniam in ipsa
fides incorrupta est. Quapropter et idem Paulus
vas meum non dixit ut haec uxor unius mariti esset,
quia sacerdotibus illis qui usque ad novissimum
diem in eodem Unigenito meo surgunt conjuncta
est, usque dum etiam nuptiae illae veniant, quae
nunquam ulla mortalitatis instabilitate deficiant;
sed et illi qui sub sacerdotibus in servitio altaris
mei proxime ministrant, ejusdem uxoris mariti
sunt, quemadmodum idem Paulus fidelem doctrinam
hominibus per me praebens locutus est,
dicens: Diaconi sint unius uxoris viri, qui filiis suis
bene praesint, et suis domibus (ibid.). Quid hoc?
Isti qui sui juvaminis obsequio sacerdotibus assistunt,
sint unius uxoris fideli conjunctione mariti.
Et quae est uxor illa? Videlicet castissima
sponsa quae nulla corruptione laedi potest, ut mulier
illa corrumpitur quae virginitatis florem et innocentiam
suam perdit quam in initio desponsationis
suae habet, cum adhuc cum sponso suo incorrupta
manet. Unde et isti desponsatores cum
hac uxore justitiae tam fideliter conversentur, ut
et iis qui adjutorio eorum in spiritu et aqua regenerati
sunt, bona exempla virtutum praebeant, ut
et etiam officio suo quod ad munimen ecclesiasticae
mansionis pertinet, fideli sollicitudine insudent,
quemadmodum saecularis homo filiis suis et domni
suae omnem devotionem procurationis suae intendit.
Sponsam enim istam ostendit Paulus amicus meus
sacerdotibus et caeteris ministris altaris mei,
quatenus illam sibi in uxorem eligerent, et carnalem
conjugem non appeterent. Nam nec idem Paulus,
nec caeteri discipuli filii mei, nec reliqui Patres
scilicet eorum sequaces hoc exemplum per semetipsos
illis dabant, ut carnalem conjugem acciperent,
et illam desererent quam sibi prius in spiritualem
uxorem elegerant. Sacerdos enim qui tam
contumax in peccato est ut mulierem secundum voluntatem
carnis suae illicite accipiat, adulterium
perpetrat; quoniam rectam uxorem suam, id est
Ecclesiam quae sibi spirituali officio desponsata erat
deserit, et aliam secundum libitum mentis suae impudice
ducit. Sed quamvis sibi difficile sit ut in
hoc ardore se constringat, tamen propter supernum
amorem a concupiscentiis istis se contineat,
ut etiam Filius meus in Evangelio hortatur, dicens:
Sunt etiam eunuchi qui de matris utero sic nati
sunt, et sunt eunuchi qui facti sunt ab hominibus, et
sunt eunuchi qui seipsos castraverunt propter regnum
coelorum; qui potest capere capiat (Matth. XIX).
Quid hoc? Quoniam sunt aliqui homines qui de
materno utero ita egressi sunt, quod prae frigiditate
vel imbecillitate corporis sui conjuges habere non
possunt. Unde propter hanc continentiam suam,
utilitatem mercedis non accipient, nisi quod solum
de opere illius peccati poenas non sustinebunt;
quia de peccato quod non perpetraverunt poenas
non habebunt. Et sunt alii homines qui per voluntatem
aliquorum hominum ita in corpore suo debilitati
sunt, quod voluptatem carnis suae in hoc
conjugali opere exercere non valent; sed et ipsi
ita se continentes gloriam laudis inde non merentur,
quoniam quamvis hoc opus incendii perficere
non possunt, tamen in voluntate sua multoties ardorem
turpitudinis sentiunt. Et sunt alii homines
scilicet spiritualem vitam aggredientes qui sibimetipsis
hoc subtrahunt, quod facile cum corpore
suo perficere possent; quoniam propter gloriam
supernae haereditatis carnalem copulam contemnunt,
nec eam habere volunt, et ideo maximam laudem
cum mercede beatae remunerationis inde habebunt.
Quapropter et eos sacerdotes mei, et omnes ad
officium altaris mei pertinentes plenissima voluntate
sua imitari debent, ut coronam continentiae
cum maximo tripudio superni gaudii percipiant.
Et ideo quicunque in voluntate cordis sui potest
hoc exemplum capere, ita quod pleno desiderio
beatitudinis corpus suum superare valet, et concupiscentias
carnales abjicere, ille cum ardentissima
devotione capiat coeleste consortium, in constrictione
carnis suae carnalem copulam fideliter
relinquens.

Qui autem se non valet continere qui in voluntate
carnis suae ardeat, hic nec propter personam
superbiae, nec propter appetitum divitiarum, sacerdos
aut alius minister sacerdotalis gradus fiat
ne, si postea in delectatione carnis suae ceciderit,
magnum detrimentum sui sentiat. Nam ipsi corpus
suum a contagione feminarum continebunt, qui ad
ministerium altaris mei accedere solent; nec qualibet
occasione matrimonia conjugiorum sibi copulabunt,
sed et sua voluntate et servitii mei rectitudine
se caste continebunt, alioquin sanctum
servitium in altari meo vitare debent. Quod tamen
servitium quamvis quibusdam hominibus, qui se
prius saeculo subjugaverant, aliquando concessum
fuisse reperiatur; tamen in illis apparuisse cernitur
qui ante susceptum et non post susceptum servitium
meum carnali jugo se supposuerant, ita tamen
quod eodem jugo ab eis postmodum absciso,
deinde in ipsis Spiritus sanctus praeconia laudis in
mirabilibus suis operatus est, cum hoc in primordio
surgentis Ecclesiae propter paucitatem sacerdotum
in miraculo concessum sit; sed nunc ipsa
adulta et bene confortata, ministris ejus multiplicatis,
juxta id quod ecclesiastica censura de eadem
causa ostendit praecavendum est, secundum hoc
exemplum, quoniam ab initio nascentis mundi masculis
feminas de proxima stirpe suam ducere ob
raritatem hominum concessum est, quod tamen
nec ipsis dilatatis prohibendum est. Quia etiam informes
et impoliti lapides in fundamentum aedificii
poni solent, cum tamen postea pulchri et bene compositi
lapides in muro parietum ejus exquirantur:
ita etiam in infantia Ecclesiae sacerdotes secundum
quod tunc inveniri poterant, in officium illud positi
sunt: sed modo in spirituali populo plenus numerus
illorum reperitur qui ad sacerdotalem officium
apti sunt ita quod saeculari onere terrenae copulationis
occupati non sunt. Quoniam non expedit ut
paterfamilias qui praeceptum in saeculari conjugio
suscipit, nuntius meus in sacerdotio vocetur. Unde
audi similitudinem hanc: Rex quidam multa fortitudine
pollens parvum exercitum congregaverat,
quem cum diligenter intuitus esset, rudem eum
ad exercitium laboris videns, ex eo quemdam cum
quibusdam aliis communis plebis tollens quos idoneos
ad procurationem prospexit, eidem exercitui
praefecit, quia excellens germen hujus nobilitatis nondum
maturum erat. Sed cum deinde jam idem exercitus
augmentum sui coepisset, et cum jam in eo
nobiles adulti fuissent, rex ille quodque jus in illo
exercitu bene et ordinate disposuit, ac duces et
praesides ex nobilioribus illis ei secundum quamque
justitiam praefecit. Quid hoc? Rex coelestis
cujus fortitudo super omnes est, in plantatione
Ecclesiae modicum agmen credentium coadunaverat.
Quod acutissima exquisitione perscrutans infirmum
et debile illud adhuc ad sustentandum corporales
passiones pro ejus nomine consideravit, et
ita Petrum qui unus ex ipso existens prius in terrenis
actibus conversatus fuerat, atque post eum
aliquos alios qui etiam aliquando succum terrae
gustaverant a sorde temporalium rerum emundans,
quoniam eos sagaces et fideles, et ad curam animarum,
et ad sustentationem corporum in plantatione
sua esse praenovit, fidem catholicam amplectentes,
in officio districtionis et relaxationis praetulit;
quia rutilans aurora in ardore castitatis humana
contagia exurens, nondum flores suae dulcedinis
in hominibus late diffuderat. Sed jam multitudine
ecclesiastici germinis per circuitus totius
mundi late disseminata, et gloria ecclesiastici honoris
jam nobiliter confortata, idem rex supernus
tam saecularia quam spiritualia dona hominibus
benignissima et decentissima dispositione inspiravit,
atque sacerdotes et caeteros ministros divinorum
officiorum sobrietatem et castitatem suam
ecclesiastico juri secundum justitiam Dei honestissime
conservantes instituit. Unde, o homo, quia
jam inter spirituales homines multi exorti sunt qui
contra saeculum et contra diabolum militare laborant
et qui in castitate et constrictione corporis sui
ad altare meum accedere festinant, volo ut sacerdotes
mei sine contagione terrenae copulae in conspectu
meo appareant. Nam cum in veteri Testamento
sacerdotibus praeceptum sit ut cum ad altare
meum accederent se a contagione mulierum
continerent, hoc totum in novo Testamento sacerdotibus
meis ad plenam perfectionem perductum
est, ita ut quod illi veteres quasi una hora in castitate
cavebant, hoc isti novi ab initio pueritiae
suae usque ad finem senectutis suae compleant. Et
cum de veteribus sacrificium in conjunctione mulieris
pollutum suscipere nolui, multo magis de
novis sacerdotibus Filium meum in castitatis officio
tractari volo.

Nec quisquam immaturus et inconsecratus ecclesiam
suscipiat, nec etiam plures ecclesias appetere
praesumat, ne si in aetate pueritiae aut sine consecratione
sacerdotalis officii ecclesiam suscipere
praesumpserit, vel unam habens etiam plures sibi
subjugare tentaverit, praevaricator justitiae in hoc
existens gravissimae districtionis judicio discutiatur,
velut ille qui ante legitimum tempus, vel sine
legitima desponsatione fornicari non timet, vel
legitimam uxorem habens, se polluere cum aliis in
adulterio festinat. Sed et de omni populo qui est
in Christiano nomine sacerdotes sapientis ingenii
et virilis animi eligendi sunt: ita tamen ut recto
ordine, et justa unctione atque voluntario animo
ad servitutem meam veniant. Hoc tamen esse non
debet ut ii ad officium altaris mei accedant, qui in
aliquo membrorum suorum debilitate claudicant;
quia nec etiam in regno coelorum ulla macula
diversorum vulnerum in animabus hominum apparebit.
Et ideo nolo ut altari meo assistant qui
aliquo membrorum suorum destituti sunt. Sed
quamvis ipsi in corporibus suis debiles sint: tamen
pro hac destitutione membrorum suorum a regno
coelorum non separabuntur, si tamen sanitatem
animarum suarum habeant, ita si in puritate bonorum
operum me quaerunt; nolo tamen ut ministerio
altaris mei fungantur, sed ut efficaciam
bonorum operum humiliter operentur. Sic etiam
nec feminae ad idem officium altaris mei debent
accedere, quoniam ipsae infirmum et debile habitaculum
sunt, ad hoc positae ut filios pariant, et
eos parientes diligenter enutriant. Sed femina,
non per semetipsam, sed de viro infantem concipit,
sicut nec terra per semetipsam, sed per agricolam
aratur. Quapropter ut terra semetipsam arare non
potest, ita nec femina in officio consecrationis
corporis et sanguinis Filii mei sacerdoti comparanda
est, quamvis in laude Creatoris sui sonare
possit, ut et terra ad irrigationem fructuum pluviam
suscipit. Et ut terra omnem fructum profert,
ita etiam et in femina omnis fructus boni operis
perficitur. Quomodo? Quia summum sacerdotem:
sponsum accipere potest. Quomodo? Virgo desponsata
Filio meo sponsum eum accipit: quoniam
corpus suum carnali viro conclusit, et ideo
in sponso meo sacerdotium et omne ministerium
altaris mei habet, atque omnes divitias ipsius cum
eo possidet. Sed et vidua ejusdem Filii mei sponsa
potest appellari, quae carnalem virum renuens sub
alas protectionis ejus fugit. Et ut sponsus sponsam
suam valde diligit, sic etiam Filius meus sponsas
suas dulcissime amplectitur, quae ad eum amore
castitatis sollicite currunt. Sed et nullo modo vir
femineo vestitu induatur, nec femina viri habitu
utatur, ut hoc modo utraque persona discernatur;
scilicet ut vir virilem fortitudinem in se demonstret,
et ut femina femineam infirmitatem in se
ostendat. Quoniam hoc ab initio humani generis
ita in dispositione mea est: nisi aut vir in periculo
mortis, aut femina in periculo castitatis sit.
Tunc si ad horam illam aut vir secundum feminam,
aut femina secundum virum vestitum suum humiliter
in timore mortis mutaverint, cum misericordiam
meam de hoc facto suo quaesierint eam
invenient; quia illud non in temeritate, sed in
periculo salutis suae fecerunt. Et quoniam femina
virili habitu vestiri non debet: ideo etiam ad officium
altaris mei non accedet; quia virilem personam
nec in capillis nec in vestitu suo demonstrabit.

Qui autem ad altare meum accedunt, in castitate
in conspectu meo appareant. Et non solum
isti: sed et caeteri qui sacramentum corporis et
sanguinis Filii mei percipere desiderant, ne se
ip os in casum ruinae mittant. Sed multi tam inter
spirituales quam inter saeculares inveniuntur qui
se non solum fornicatione mulierum polluunt, sed
etiam in contrarietate fornicationis se contaminantes,
gravissimum onus districti judicii sibi imponunt.
Quomodo? Vir qui secundum modum
feminae cum alio viro peccaverit, amare contra
Deum peccat, et contra conjunctionem illam qua
Deus masculum et femi am conjuxit. Unde etiam
ambo coram Deo polluti, nigri, atque luxuriosi;
horribiles ac molesti Deo et hominibus, et rei
mortis apparent; quia contra Creatorem suum,
creaturam quae in ipsis est destituunt. Quomodo?
Deus virum et feminam conjunxit, scilicet hoc
quod forte et infirmum erat simul copulavit, ut
alterum ab altero sustentaretur. Sed isti contrarium
adulteri, cum virilem fortitudinem suam in
mollitiem contrarietatis transferunt, rectam institutionem
maris et feminae abjicientes, Satanam in
perversitate sua turpissime subsequuntur, qui
illum qui individuus est scindere et dividere in
superbia sua volunt. Nam ipsi alienum et contrarium
adulterium in perversis artibus suis in semetipsis
constituunt, et ideo in conspectu meo
polluti et contumeliosi apparent. Qui autem eodem
modo in hanc contraria fornicatione peccaverit
cum muliere, voracissimus lupus in ista perversitate
sua est. Quomodo? Nam ut homo ille contrarius
et molestus esset hominibus, qui pulcherrimas
et mundissimas epulas habens eas abjiceret, et
stercus quod in egestione hominis egreditur comederet:
ita etiam et isti indigni et immundi coram
me sunt; quoniam rectam institutionem conjunctionis
in muliere deserunt, et alienam praevaricationem
in ea quaerunt. Sed et femina quae has
diabolicas artes rapit quod se virili officio cum
altera femina conjugari simulat, vilissima in
conspectu meo apparet, simul et illa quae se huic
in tam contumelioso facinore subjicit. Quia cum
verecundiam ad passionem suam habere deberent,
alienum jus sibi impudice usurpaverunt. Et quoniam
in extraneum modum se transmutaverunt,
idcirco transpositae et contemptibiles mihi sunt.
Illi quoque mares qui cum tactu praeputii sui semen
suum educunt, magnum casum animae suae
imponunt; quia in hac inquietudine se omnino
concutiunt, et ideo velut immunda animalia quae
catulos suos devorant, coram me apparent. Quoniam
semen suum perverse excutientes, illud ad contumeliosam
pollutionem deducunt. Quos et feminae
impudico tactu imitantes, cum in incentivo ardere
ardentis libidinis in constrictione corporis sui semetipsas
fatigant, valde culpabiles exinde sunt,
quia cum in castitate se continere deberent, se in
immunditia polluunt. Unde tam feminae quam viri
qui proprio tactu corporis sui semen suum de se
excutiunt, in hac sorde sua ulceribus et vulneribus
semetipsos in animabus suis inficiunt, cum propter
amorem meum in officio castitatis se constringere
noluerunt. Quid hoc? Quia cum homo stimulum
carnis suae se pungere senserit: in cavernam continentiae
currat, et scutum castitatis apprehendat,
atque ita se ab immunditia defendat. Quomodo?
Zizania de tritico ejiciat, id est strepitum libidinis
a suavitate castitatis separet. Unde quisquis gustum
libidinis sic a se projecerit: valde dulcis et
amabilis mihi est. Sed vos, o homines, castitatem
abjicitis et libidinem amatis, cum etiam non solum
fornicatores hominum, sed etiam fornicatores pecorum
estis ita quod semen vestrum non in illud
quod vivit, sed in illud quod mortuum est mittitis,
et quod consortem vestri deseritis, et illud
quod vobis in servitute subjectum est appetitis.
Quapropter clamant super vos elementa dicentia:
Heu! heu! nostri dominatores miscent se nobis in
commistione seminis sui. Et ita de indignatione
mea in operibus vestris tristitiam se habere demonstrant.
Cur ergo intelligibilem intellectum vestrum
in pecualem stultitiam vertitis, cum scitis
vos homines esse? Nunquid creavi vos ad juncturam
pecorum? Nequaquam. Et quoniam illis vos
conjungitis, idcirco amarissima consortia nefandorum
criminum cadent super vos, quia institutionem
meam in junctura maris et feminae contomnitis.
Nam quisquis in actibus suis se ita transmutat,
quod hoc facit quod facere concupiscit, videlicet
quod se ita destituit, quod semen suum cum pecore
effundit, hic maximam ruinam sibi inducit,
ut etiam Satanas semetipsum per adversitatem
suam dejecit cum similis Deo e se voluit. Quapropter
vos omnes qui perverso usu in diversis hujusmodi
pollutionibus vos contaminatis: concupiscentiae
vestrae resistite, et corpora vestra castigantes
amarissimam et veram poenitentiam
cum planctu magno et jejunio ac maceratione
carnis vestrae atque cum diris verberibus facite,
ne in cumulum crudelissimi reatus vos impoenitentes
mittatis.

Non solum autem volo ut homines a vigilanti
immunditia se emundent, sed ut etiam a pollutione
illa quae ipsis dormientibus occurrerit se digne
purgent. Nam si dormienti homini commotio seminis
in somnis subrepserit; nolo ut ita in ardenti
calore illo in sacramento officii altaris mei accedat,
quousque ardor ille in eo sedetur, ut scriptum est:
Si fuerit inter vos homo qui nocturno pollutus sit
somno, egredietur extra castra; et non revertetur
priusquam ad vesperam lavetur aqua, et post solis
occasum regredietur in castra (Deut. XXIII). Quid
hoc? Si est inter vos qui servitio meo insudatis
homo qui per noctem polluitur in somno dormitionis
suae, separet se de congregatione sanctitatis
illius quae ad altare meum pertinet, ita ut se mysterio
illi conjungere non praesumat, antequam,
abeunte noxio calore, illo emundetur lavacro poenitentiae
in confessione et compunctione cordis de
incendio libidinis suae. Et tunc, poenitentia illa
quae cor ipsius ita illustraverat peracta, redeat in
amore castitatis ad illos qui se fideliter ab immunditia
pollutionis defendunt, et sacramentum
illud quod totum in sanctitate est digne et honorifice
adeat. Sed homo ille qui tam dormiendo quam
vigilando fortiter in libidine ardet, caveat ne ardori
suo incendium subministret. Quomodo? Scilicet
escis illis quae sibi succum libidinis offerunt, se
non inflammet, sed a carnibus illis quae sine tegmine
nudae de matribus suis, id est de pecoribus,
egressae sunt humiliter abstineat; quia in ipsis
fervor ardoris est, qui tantus non est in carne volucrum
quae sine tegmine non egreditur, sed cum
tegmine teste fracto ovo nascitur. Unde etiam minus
incendium in ipsa est. Sed et ab immoderato
vino se abstineat, ne in superfluitate potato, venae
ipsius noxio sanguine repletae, in ardore incendii
turpiter incalescant. Si quis autem in superfluitate
causarum istarum laborat, sibimetipsi resistere
per se non valens, devotissima intentione
me quaerat, ac vulnera cordis sui humillima detectione
mihi demonstret. Quomodo? Videlicet humili
confessione coram sacerdote ea mihi aperiat. Et
cur hoc? Quia vera confessio secunda resurrectio
est. Quomodo? In casu veteris Adae humanum genus
occisum est, quod novus Adam in morte sua excitavit.
Quapropter et in morte ejusdem novi Adae
resurrectio animarum exorta est, ita quod homo
peccata sua confiteri debet, quod vetus Adam non
fecit, cum praevaricationem suam magis obtexit,
quam eam confessus sit. Quomodo? Quia eam non
est confessus poenitendo, sed eam obtexit feminam
accusando; unde et confessio posita est, ut postquam
homines ceciderint, de casu suo per eam
erigantur. Et ideo quicunque pura confessione
sacerdoti in amore meo, peccata sua confessus
fuerit: de morte ad vitam resurgit, ut etiam illa de
morte erepta est quae in convivio coram filio meo
cum lacrymabili poenitentia de sordibus suis se
purgavit. Quod remedium purgationis et in antiquis
patribus diu praefiguratum est. Quomodo? Nam ante
legem gratiae, patriarchae et prophetae consolatio
hominum erant, et sub lege pontifices et sacerdotes
eruditio ipsorum fuerunt, cum deinde apostoli
venientes veram justitiam in Filio meo attulerunt
ita quod multi homines ad eos currentes, adjutoriam
eorum devote imploraverunt. Et ita ab
Adam usque ad apostolatum apostolorum, semper
ii erant qui per supernam inspirationem, consolatione
et instructione sua miseriis hominum subveniebant.
Sed et ut apostoli hominibus sua praedicatione
et multis miraculis ostendebant, homo qui
diabolica suasione in mortem cadens per se nunquam
erigi potuit, per Filium meum a morte ereptus
est. Quomodo? Quoniam cum in mundo esset
multos labores in corpore suo perferens, denique pro
redemptione mundi in crucem positus est. Istud fideles
homines pro salute sua cum sacerdotibus suis
imitari debent. Quomodo? Adjutorium Filii mei
quaerent: quia cum post baptisma vetus crimen
Adae revocaverint, de casu suo per semetipsos surgere
non valent. Et ideo velut a patriarchis et prophetis
consilium quaerent, et ab apostolis auxilium
accipient: ubi peccata sua, denudatis vulneribus
suis, in vera et pura manifestatione fideliter demonstrabunt.
Quomodo? Peccata sua sacerdoti qui minister
Filii mei est, devotissimo corde et ore confitebuntur.
Et tunc sacerdos ille remedium eis in
poenitentia ipsorum conferens, ita peccata eorum in
morte Unigeniti mei sepeliet. Sed illi deinde hoc
modo ad vitam resurgentes, resurrectionem etiam filii
mei glorificabunt.

Qui autem vulnera peccatorum suorum denudare
recusat, sed tacens per semetipsum sine sublevatione
alterius ea curare tentat, secundum quod tunc
cor suum velle probat, seipsum decipit, quia sibimetipsi
sacerdos vult esse. Quapropter et sine adjutorio
alterius surgere non valet; quoniam nec homo per
semetipsum in salvatione erectus est, sed per Filium
meum salvatus est. Unde qui salvari desiderat, nec
in fine vitae suae peccata sua confiteri desperet.
Quod si quis in hora mortis suae positus remedia
vulnerum peccatorum suorum quaerit, nec tamen
sacerdotem cui peccata sua confiteatur habere possit,
tunc alii homini quem eodem tempore opportunum
habet ea manifestet. Vel si tam repente
nullum hominem habere potest, ea mihi coram elementis
cum quibus etiam illa perpetravit, ex intimo
affectu cordis sui aperiat, et ego devotionem
cordis ejus videns, poenitentiam ejus non abjicio.
Quapropter nemo de ponderibus iniquitatis suae desperet,
quoniam si de misericordia mea desperaverit,
ad vitam non resurget. Qui autem cum desperatione
certaverit, et tandem eam ad nihilum deduxerit,
hic se liberavit, quia fortis existens viriliter
vicit. Sed qui remedium salutis suae per tumorem
mentis suae non quaerit, huic succurrendum non
est; quoniam, dum me invenire posset, me quaerere
recusavit. Ergo dum homo tempus habet: seipsum
non negligat, sed refugium purae confessionis quaerat,
ut etiam Filius meus praecepit in Evangelio,
dicens: Vade et ostende te sacerdoti, et offer munus
tuum quod praecepit Moses in testimonium illis
(Matth. VIII). Quid hoc? Tu qui in peccatis sordes
cum te ab illis emundari desideras, vade bona intentione,
et ostende illa pura confessione sacerdoti
qui minister meus est, et offer devoto corde munus
verae poenitentiae, quod ex voluntate Dei praesignavit
ille, qui de multis inundationibus terrenae iniquitatis
per divinam potentiam ablutus est, ut testificentur
illi qui te prius in malis actibus viderant
sorduisse, quod nunc in amaritudine poenitentiae ab
eis velut in camino examinationis purgatus sis.
Quapropter, o homo, si peccator facta sua in absconso
cordis sui occultaret: quis tunc poenitentiae
illius contra accusatorem testis existeret? Nullus.
Unde homo peccata sua manifestet, quatenus poenitentiae
suae testem habeat. Sed qui poenitentiam
peccatorum suorum perficere desiderat, eleemosynam
sibi in adjutorium assumat. Quomodo? Quia
cum corpus hominis per imbecillitatem suam in labore
poenitentiae defecerit, eleemosyna illi in adjutorium
accurrat. Et quoniam difficile est homini ut
aspere et secundum quod justum est poeniteat: ideo
matrem sibi eleemosynam assumat, quatenus cum
ea id perficiat quod corpori suo laboriosum est.
Nam quemadmodum mater necessitati filii sui subvenire
non cessat, quamvis ille jam educatus esse
videatur: ita etiam eleemosyna teneritudini corporis
in poenitentia hominis succurrit, quamvis
idem homo in maceratione corporis sui poenitendo
fortis appareat. Attamen mala opera quae homo in
corpore suo per concupiscentiam carnis suae perpetravit,
illa etiam in seipso corporaliter puniat, ut
opus illud quod carni suae charum et dulce fuerat:
per amaritudinem poenitentiae fideliter ab eo abstergatur;
quoniam amaritudo poenitentiae, mortifera
vulnera peccatorum cum adjutrice eleemosyna in
hominibus sanare debet. Quomodo? Quia cum homo
in castigatione se constringit, se quoque per eleemosynam
dilatet. Quomodo? Quoniam eleemosyna
misericordiam meam designat. Quomodo? Cum fidelis
homo pauperibus cum substantia sua propter
amorem meum subvenit, praecepta mea custodit,
quia indigentibus misericordiam suam propter honorem
nominis mei impendit, sicut et ego in puritate
cordis sui me quaerentibus gratiam meam non
subtraho. Qui autem hoc modo refectione eleemosynarum
pauperibus motu misericordiae succurrit:
valde mihi amabilis est, quoniam viscera misericordiae
habet hoc implens quod scriptum est: Pone
thesaurum tuum in praeceptis Altissimi: et proderit
tibi eleemosyna magis quam aurum (Eccli. XXIX).
Quid hoc? Justa et recta consideratione tolle de
materia pecuniae tuae quae in sinu tuo et in amplexione
cordis tui est, dividens eam secundum praecepta
illius qui super omnes est, quia Deus mandavit
ut a malo declines et bonum facias. Et ideo in
praecordiis tuis per bonam voluntatem tuam hoc
modo abundare debes, ne de perditis ovibus sis,
sed sanctifica teipsum ante Deum, in refectione
deficientibus de tua substantia tribuens; quoniam
et tunc Deus misericordiam suam in tuis miseriis
super te non continebit. Quod si hoc feceris, tunc
majorem utilitatem tibi affert compassio illa quam
super illum habes qui nullum thesaurum possidet,
quam si super magnum montem ascendens multam
pecuniam auri in superbia tua possideres.
Quomodo? Melius enim est tibi ut modicum pusillis
in humilitate des, quam regnum mundi cum magna
voluptate possideas; quia tunc misericordia in remuneratione
Dei ob pondus superbiae tuae tibi deesset,
quoniam ibi viscera compassionis super pauperem
non haberes. Unde et elementa lacus voluptatum
hominum sunt, et mores eorum ostendunt.
Quomodo? Quia vindictam Dei illis peccantibus
superinducunt. Et ideo, o homo, inanitatem naufragantis
avaritiae desere; quia justissima haereditas
tua in aeterna vita est, et malum relinquens, bonum
fac, ut malevolentiam duritiae dimittas. Et ut misericordiam
consequaris, de tua substantia indigengentibus
da, in hoc imitatus Deum qui misericors
est.

Quapropter etiam, o homo, nullus mendax huic
contradicere potest quin vos qui pauperibus ita
subvenitis, voluntatem meam in hoc compleatis.
Quomodo? Sicut ego vobis gratiam meam impendo,
ita et vos pauperibus eleemosynam vestram tribuere
debetis. Sed qui eleemosynam accipiunt, eam non
in vanum nec secundum avaritiam sumant. Quid
hoc? Quoniam multi sunt qui ignaviam amantes,
corporaliter laborare nolunt ut seipsos pascere
valeant, nec bona opera spiritualiter facere student
ut animabus suis subveniant; sed ut pecora sunt,
intellectum justitiae nec in anima nec in corpore
suo habentes. Unde etiam indigni ante oculos meos
apparent, si hoc modo sine correctione et sine poenitentia
in tepore hujus pravitatis perseveraverint.
Sed et multi sunt qui corporaliter necessitatem
patientes, eleemosynam cum humilitate in timore
percipiunt, atque pro illis orant et laborant
qui eis misericordiam suam impendunt, prava etiam
opera immundissimae sordis devitantes. Inter hos
etiam multi inveniuntur quibus idcirco terrenas divitias
subtraho, quoniam eis coelestes divitias dare
volo. Qui autem paupertatem propter nomen meum
libenter sufferunt, valde mihi amabiles sunt; qui
vero divitias saeculares propter cupiditatem suam
libenter haberent, nec eas habere possunt, hi mercedem
hujus laboris perdunt. Sed qui ob hoc divitias
quaerit ut voluntatem meam et non cupiditatem
suam in eis compleat, hic pro bona voluntate sua
mercedem honoris apud me reportabit. Ita etiam et
ille qui potestatem honoris propter jactantiam superbiae
suae et non ad gloriam nominis mei appetit:
hic mihi velut putridum cadaver est; qui autem
idcirco eam quaerit, ut non superbiam suam sed
honorem meum inde defendat, gloriosus in regno
meo ob idipsum apparebit. Quapropter et sacerdotes
officii spiritualis regiminis magisterium suum
non propter se, sed propter me subire debent, ut
populo meo tanto securius et devotius praeesse valeant.
Quomodo? Quia populum meum docere, admonere,
hortari et coercere debent, ut legem Dei
digne et laudabiliter custodiant. Et hoc pastores
semper ruminabunt: dum populum exhortando movent,
ne sine confessione et sine poenitentia in peccatis
suis perseverent, sed ut mala opera conculcent
et bona perficiant. Quod si populus sacerdotes
suos in admonitione ista non obaudierit: tunc populus
reatum suum sentiet, et sacerdotes de casu
negligentiae hujus se eripuerunt; si vero sacerdotes
auctoritatem magisterii sui populo non ostendunt,
tunc sacerdotes non vocantur sed lupi rapaces
dicuntur, quoniam officium suum in rapina
habent: sicut et lupus ovem crudeliter diripit,
ita quod magis voluntatem suam sequuntur
quam custodiam ovium suarum amant. Et quia
perverse vivunt, idcirco veram doctrinam populo
seminare timent, ita iniquitati ut alicui domino
suo consentientes, quod carnales concupiscentiae
sunt, et ostium cordis sui aequitati velut
alicui domestico suo claudentes, quod justitia Dei
est. Unde, o vos pastores, ululate et plangite crimina
vestra quae in iniquitate vestra diram vocem
emittunt, ita quod et elementa clamorem eorum
suscipiunt, et cum eis coram me reboant. Quomodo
enim in officio vestro audetis Dominum vestrum
tangere in sanguineis manibus et in contraria spurcitia,
et in adulterina iniquitate? Vere vos in immunditia
vestra fundum terrae commovetis. Quomodo?
Videlicet cum in tantis criminibus sordentes
Deum vestrum tangere non timetis, terram in
magno dolore opprimo, ita carnem et sanguinem
Filii mei ulciscens; quoniam non solum terram in
hoc horrore crudeliter commovetis, sed etiam coelum
in immunditia vestra pessime contaminatis
Quomodo? Cum in fetore immunditiae vestrae Dominum
Deum vestrum tangitis, sicut porcus in
stercore margaritas contaminat: tunc coeli iniquitatem
vestram suscipientes, ultionem judicii mei in
voluntate mea super terram emittunt. Nam cum
vera justitia et cum divina lege populum meum
praecedere deberetis in bonis operibus ei lucentes,
ita ut idem populus meus gradiens post vos pedem
suum in nulla offensione contereret; sed vos aliquando
majore iniquitate populum meum contaminatis
quam vel ipse se contaminet in quo malum et
pessimum exemplum in vobis habet. Vos enim
tam lucida gemma esse deberetis, ut credentes in
lumine vestro, incedentes viam rectitudinis agnoscere
possent; sed vos eis exemplum mortis praebetis,
ita ut iniquitate vestra modum invenire non
valeant. Et quomodo pastores eorum esse potestis,
cum eos ita seducitis? Quomodo ergo pro eis respondebitis:
qui nec pro vobis responsum dare potestis?
Unde plorate et ululate antequam tempus
mortis vos subtrahat. Et quare non consideratis
honorem vestrum: qui prae caeteris hominibus vobis
datus est? Quid hoc? Quoniam in Filio meo prae
caeteris claves coeli accepistis, quae judicio recti
sensus et justi judicii in scientia Scripturarum
sunt: quando recte consideratis quid sit quid ligare
debeatis. Quid hoc? Cum homines se mihi in lege
mea pertinaciter opponunt: timorem judicii mei
eis incutere debetis. Et si tunc culpam suam non
correxerint, ligaturam vestram super eos extendite.
Quomodo? Quia rebelles sunt: ideo apertis
vocibus in verbis meis eos ligabitis, et eis ligaturam
illam indicabitis; quoniam et pro contumacia sua
coram me ligati sunt: ut Filius meus primo pastori
Ecclesiae ostendit dicens: Tibi dabo claves regni
caelorum. Et quodcunque ligaveris super terram,
erit ligatum et in coelis; et quodcunque solveris
super terram, erit solutum et in coelis (Matth. XVI).
Quid hoc? Ego qui potestatem coeli et terrae habeo,
tibi qui me devote imitatus es per gratiam
meam dabo judicia illa quae dignitatem regni coelorum
tangunt, ita ut nefas sit hoc, quod justo judicio
ligaveris super terram, secundum quod homines
super terram peccare videris; quia postquam
hominis animam de corpore suo abstraxero,
tunc judicium tuum super eam non extendes, quoniam
judicium illud meum est: in nequitia sua
vincta sit, et in coelestibus, scilicet a coelo, separata
et projecta, quia in superna mansione nulla
iniquitas libertatem aut locum habere permittitur.
Sed et vinculum hoc quod ita prius in rebellione
constrinxisti, cum deinde in poenitentia delinquentium
denotaveris, super terram erit solutum et in
supernis secretis. Et tunc post mortem hominis,
pro anima ejus orabis; sed tunc eam a nexibus ligaturae
suae absolvere poteris, quia gemitus devoti
cordis Deus non abjicit.

Vos autem, o sacerdotes, qui hoc modo per Filium
meum potestatem hanc percepistis: neminem
absque culpabili causa propter rabiem cordis
vestri in verbis meis ligabitis; sed acutissime vobis
considerandum est, quem ita constringere debeatis.
Nam qui nec propter pudorem hominum,
nec propter timorem meum, nec precibus nec
praeceptis vestris cohiberi poterit quin in iniquitate
sua perseverare velit, hunc ecclesiastica censura
in verbis meis ab Ecclesia mea submovebitis. Sed
innocentem non ligabitis; quoniam si illum constrinxeritis
vosmetipsos in nodum diri reatus immittitis.
Quod si tamen ille hoc modo inconvenienter
constrictus fuerit quamvis innocens sit; tamen
humillima subjectionis obedientia propter honorem
nominis mei solutionem quaerere debet, ne si
spretor exstiterit, reatum superbiae sibi contrahat.
Sed ligatura ista talis sit. Homo qui nec mihi, nec
praeceptis majorum suorum in perversitatibus suis
obedire voluerit, hic in verbo meo a coelestibus
separandus est, velut Adam mihi inobediens existens
in praecepto meo de paradiso ejectus est, nec
in consortium fidelium recipietur, nisi in poenitentia
obedientiae; sicut etiam genus humanum in
martyrio obedientis Filii mei, ad coelestem patriam
revocatum est. Qui vero ita rebellis est quod in
humilitatis officio reverti non vult, tunc, si ita in
contumacia sua perduraverit, consortium illorum
habebit qui lapideum cor abjicere recusantes sed
in infidelitate sua permanentes, gloriam ecclesiasticae
beatitudinis habere recusaverunt. Nam qui
ita obduratus est quod de nequitia sua nullam misericordiam
quaerere curat, hic antiquum serpentem
imitatur qui misericordiam sprevit et qui primum
hominem in paradiso decipiens in seipso ita
dicebat. Quamvis ego de coelis projectus sum cum
contra exercitum Altissimi cum angelis meis praeliatus
resistere non valuerim, quoniam ab eo victus
sum; tamen nunc in terra hominem inveni,
in quo iram meam exercens me fortiter vindicabo.
In terra enim in homine complebo, quod in coelis
facere volui, scilicet ut Altissimo similis essem.
Et si Deus justus est, potestas ista mihi non auferetur,
quia homo mihi consentiet et Deo non obediet.
Haec diabolus in seipso loquens: omnes artes
suas contra hominem instruxit ut ille a Deo
recederet, qui et diabolum secutus est; unde et
cum sibi tam fortiter alligavit, quod homo illum
pro Deo coluit, et Deum creatorem suum abnegavit.

Sed cum homo in tanta tenebrositate infidelitatis
jaceret, nec se erigere valeret: ad salvationem
ejus misi Filium meum miro modo de virgine incarnatum,
verum Deum et verum hominem existentem.
Quid hoc? Quia de me Patre secundum divinitatem
veraciter exivit, et quoniam de Virgine
matre secundum humanitatem veraciter carnem
assumpsit. Quid hoc? O homo mollis et tener in
tuo corpore es; sed durus et inflexibilis in tua incredulitate
manes; nam lapis poliri ad aedificium
potest, tu autem molliri ad fidem non vis. Attende
tamen. Sicut homo in arca sua pulcherrimam gemmam
habens, eam metallo imponit ut hominibus
appareat, sic et ego in corde meo Filium meum
habens eum de Virgine incarnari volui ut ipse
credentibus salutem vitae conferret. Quod si ei
carnalem patrem dedissem, quis tunc esset? Videlicet
non filius sed servus meus; sed hoc esse non
debuit. Ipse autem de Virgine natus, comedit, bibit,
et dormiens requievit, atque alias corporales
miserias sustinuit; sed tamen gustum peccati in
carne sua non sensit; quia non in mendacio sed in
veritate carnem assumpsit. Quid hoc? Quoniam
caeteri homines in praevaricatione Adae et Evae per
gustum delectationis nascuntur, quod in mendacio
et non in veritate est. Non sic Filius meus ortus
est: sed in sanctitate de castissima Virgine ad
redemptionem hominum natus est. Nam similis similem
de vinculo suo solvere non valeret, nisi major
veniret qui eum eripere posset. Quid hoc? Quoniam
homo natus in peccatis, hominem peccatorem
de perditione mortis liberare non valuit; quapropter
Filius meus sine peccato venit: quia hominem
devicta morte misericorditer de morte eripuit.
Sed qui vigilantibus oculis videt, et attentis
auribus audit, hic mysticis verbis meis osculum
amplexionis praebeat, quae de me vivente emanant.

VISIO SEPTIMA.

SUMMARIUM.---Quod Deus omnia juste dispensans et in justitia diversa dona Spiritus sancti declarans,
fideles homines in bonis operibus confortat ut a diabolo superari non possint. De multitudine fidelium
et de divina lege coram ipsis extensa. Quod deceptiones diaboli hominibus in via hujus mundi patent.
Quod diabolus divitias et delicias hominibus aperte et fraudulenter offert; quas qui concupiscit, emit.
Quod diabolicam persuasionem viriliter ei resistentes abjiciunt, quidam tepide viventes ei consentiunt.
Verba Ezechielis de eadem re. Quod diabolus omni nequitia plenus, veneno multiformis artis suae,
quinque sensus hominum decipere laborat. Quod superbia diaboli in incarnatione Filii Dei dejecta est.
De oculis et auribus et naribus serpentis quid significent. De manibus et pedibus et cauda ejus quid
significent. Quod potestas omnipotentis Dei fortitudinem diaboli ita contrivit quae nequitiam suam
secundum voluntatem suam exercere non potest. Quod diabolus in quatuor partibus mundi incendium
iniquae persuasionis in omne genus diversorum hominem emittit. Verba David de eodem. Qualiter
diabolus in igneis persuasionibus diversa genera hominum spiritualium et saecularium multimodis
tentationibus aggreditur. De tribus aciebus eorum. De tentatione saecularium. De sex modis tentationum
spiritualium hominum. De non baptizatis. De sagittis oris ejus et de fumo pectoris et de humore
lumborum quid significent. De turbine umbilici et de immunditia ranarum ventris ejus quid significent.
Quod diabolus stultos homines per iniquam incredulitatem exagitat, verum esse putante quod ipse eis
fallaciter demonstrat. Quod haeretici vitandi et ab Ecclesia abjiciendi sunt qui diabolum pro Deo colunt
et sunt viscera diaboli et praecurrens germen filii perditionis. Quod auditorium Dei contemnentes gratia
Dei deserit, quaerentibus autem misericorditer subvenit. Verba Salomonis de eodem. Quod veri cultores
Dei qui toto adnisu terrena conculcant, antiquum serpentem forti contritione dejiciunt.

Deinde vidi ardentem lucem tantae magnitudinis
quantae mons aliquis magnus et altus est, in summitate
sua velut in multas linguas divisam. Et coram
luce illa quaedam multitudo albatorum hominum
stabat, ante quos velut quoddam velum tanquam
crystallus perlucidum a pectore usque ad
pedes eorum extensum apparebat. Sed et ante
multitudinem illam quasi in quadam via velut quidam
vermis mirae magnitudinis et longitudinis supinus
jacebat: qui tanti horroris et furiae videbatur:
ultra quam etiam homo effari potest. Ad cujus
sinistram quasi forum erat, ubi divitiae hominum
atque deliciae saeculares et mercatus diversarum
rerum apparuerunt; ubi etiam quidam homines
multa celeritate currentes, nullum mercatum
exercebant, quidam autem lente euntes et venditioni
et emptioni ibi insistebant. Vermis autem ille
niger hirsutus, ulcerosus et pustulis plenus erat,
quinque varietates a capite per ventrem suum usque
ad pedes in modum zonarum descendentes in
se gerens, quarum una viridis, alia alba, alia rubea,
quaedam crocea et quaedam nigra apparebat,
plenae omnes veneno mortifero. Sed caput ejus ita
contritum fuit, quod et sinistra maxilla ipsius jam
dissolvi videbatur. Oculi vero ejus extrinsecus sanguinei
et intrinsecus ignei, aures autem rotundae et
hispidae, nares vero et os secundum nares et os
viperae; sed manus secundum manus hominis, pedes
autem ut pedes viperae, et cauda brevis et horribilis
apparebat. Et collo ejus catena imposita fuerat
quae et manus et pedes ipsius alligaverat, ita
quod et illa catena in lapidem abyssi fortissime firmata,
illum tam valide constrinxerat ut se nec hac
nec illac secundum nequitiam voluntatis suae movere
posset. Ex ore autem ejus multae flammae exeuntes
in quatuor partes se diviserunt, quarum
pars una usque ad nubes ascendebat, et alia inter
saeculares homines, alia autem inter spirituales se
extendebat, alia vero usque ad abyssum descendebat.
Sed flamma illa quae nubes appetebat contra
homines illos praeliabatur qui ad coelos ascendere
volebant. Quorum tres acies videbantur; nam acies
una prope nubes, et una in medietate illa quae inter
nubes et terram est, et una juxta terram pergebat:
omnes repetitis vocibus pergamus ad coelos
vociferantes; sed a flamma illa hac et illac projecti,
quidam non cadebant, alii autem pedibus suis
se vix sustentabant, alii vero ad terram cadentes
sed iterum surgentes ad coelos tendebant; flamma
autem illa quae se inter saeculares homines diffudit,
quosdam ex eis comburens et in teterrimam nigredinem
vertit, quosdam autem suo acumine ita transfixit,
ut eos quocunque voluit inflexerit. De qua tamen
quidam se eripientes et ad illos qui coelos petebant
pergentes: O vos fideles! praestate nobis adjutorium,
resumpto clamore vociferabantur; quidam
autem ita transfixi permanserunt. Illa vero
flamma quae se inter spirituales extendebat: eos
sua caligine obtexit; quos etiam in sex modis considerabam;
nam alios eadem flamma crudeli incendio
laesit: quos autem laedere non potuit illos aut
viridi, aut albo, aut rubeo, aut croceo, aut nigro
mortifero veneno illo quod a capite vermis usque
ad pedes ejus defluebat ardenter afflavit. Sed flamma
quae abyssum petebat, diversas poenas illorum in
se continebat, qui per fontem baptismatis non loti,
lucem veritatis et fidei ignorantes, Satanam pro
Deo coluerant. Et vidi etiam ex ore ejus acutissimas
sagittas stridentes, et a pectore ejus nigrum
fumum exhalantem ac a lumbis ipsius ardentem
humorem ebulientem, et ab umbilico ejus fervidum
turbinem flantem, atque ab extremitate ventris ipsius
velut immunditiam ranarum scaturientem;
quae omnia magnam inquietudinem hominibus afferebant.
Sed et de ipso teterrima nebula cum pessimo
fetore egrediens, multos homines sua perversitate
infecit. Et ecce magna multitudo hominum in
multa claritate fulgentium veniebat quae illum vermem
fortiter ubique conculcans acriter eum cruciabat:
ita tamen quod ipsa nec a flammis nec a veneno
illius laedi poterat. Audivique iterum vocem
mihi de coelo dicentem: Deus omnia juste et recte
dispensans, fideles populos ad gloriam supernae
haereditatis vocat; sed antiquus deceptor in insidiis
positus eos impedire tentans, artes nequitiae suae
in ipsos excitat, sed tamen ab eis victus, confusionem
praesumptionis suae accipit, cum illi coelestem
patriam possideant, et ipse infernales horrores subeat.
Quapropter vides ardentem lucem tantae magnitudinis
quantae mons magnus et altus est, in
summitate sua, velut in multas linguas divisam,
quae est ardens in fide credentium justitia Dei in
fortitudine potentiae suae magnitudinem sanctitatum
et altitudinem gloriae demonstrans, atque in eadem
gloria sancti Spiritus diversa dona mirabiliter declarans.

Et coram luce illa quaedam multitudo albatorum
hominum stans: est in praesentia justitiae Dei turba
in fide lucentium hominum per bona opera sua
bene et honeste compositorum, ante quos velut
quoddam velum tanquam crystallus perlucidum a
pectore usque ad pedes eorum extensum apparet;
quia in conspectu suo divinam legem fortem et
splendidam ab intentione bonarum actionum usque
ad completionem earum semper habent, in quibus
ita confortantur, quod astutia et deceptione fallacium
persuasionum superari non possunt. Sed quod
ante multitudinem illam quasi in quadam via velut
quidam vermis mirae magnitudinis et longitudinis
supinus jacet, hoc est quod ante notitiam hominum
manifeste cognitus in via mundi hujus quae et bonis
et malis ad gradiendum proposita est antiquus
serpens non ita in forma sua, sed in significatione
mysterii, videlicet magnus in malitia, longus in
insidiis projectus apparet, sursum hians ut eos qui
ad coelestia tendunt per deceptionem suam dejiciat,
sed tamen jacens, quoniam per Filium Dei vires
ejus protritae sunt, ita quod in eis stare non valet;
quamvis tanti horroris et furiae videatur, ultra quod
etiam homo effari potest; quia venenosum furorem
et malitiosus conatus in multiplicitate diversitatis
ejus, aestimatio mortalis hominis explicare non
valet. Unde et ad ejus sinistram quasi forum est
ubi divitiae hominum atque deliciae saeculares, et
mercatus diversarum rerum apparent; quoniam in
morte quae illius proditoris sinistra intelligitur
forum cernitur, quod nequissima opera ipsius sunt
mortis: ita quod ibi in divitiis corruptibilibus superbia
et vana gloria et in deliciis transitoriis lascivia
et concupiscentia ut in mercatu venditiones ac
emptiones multarum varietatum terrenarum cupiditatum
fervent: ita ut qui diabolicum terrorem
palam exhorruerit, ab his latenter decipiatur, videlicet
cum ei multae suasiones vitiorum leviter
offeruntur, veluti cum per mercatorem diversa mercimonia
hominibus ostenduntur, ut per hoc delectati,
tanto ardentius emant quod sibi oblatum
viderint; nam diabolus artes suas hominibus fraudulenter
offert; sed qui tunc eas concupiscunt, ii
eas emunt. Quomodo? Bonam conscientiam suam
quasi vendentes abjiciunt, et mortifera vulnera animarum
suarum quasi ementes sibi contrahunt. Sed
ibi quidam homines multa celeritate currentes
nullum mercatum faciunt, quia ipsi Deum cognoscentes,
thesaurum bonae voluntatis, et aromata
virtutum portant et sibi ea virilissime comparant:
ita quod saeculares voluptates et diabolicas spurcitias
velociter in mandatis Dei transeuntes, dulcedinem
carnis suae contemnunt. Quidam autem lente
euntes et venditioni et emptioni ibi insistunt, quoniam
hi tarditatem in bonis operibus habentes, per
teporem corporis sui coeleste desiderium velut illud
vendentes in semetipsis exstinguunt, et voluptatem
carnis suae quasi eam ementes in se enutriunt.
Quapropter illi mercedem bonae operationis accipient,
et isti poenas iniquitatis suae sustinebunt,
quemadmodum Ezechiel ostendit dicens: Justitia
justi super eum erit: et impietas impii erit super eum
(Ezech. XVIII). Quid hoc? Fulgida opera puri hominis
illum in sanctitate perfundunt, et quasi mille
oculi aspicientes in altum atque in profondum ubique
eum circumdant, sursum ferentes eum in magnum
honorem et in voluptatis suae mortificationem,
prout Spiritus sanctus illi inspiraverit, veluti
ala volucrem sursum in aere tollit quocunque illi
placuerit. Sed vipereum venenum nequitiae sunt
saevissimae viperae, quae conspumat coelum, margaritam
luto involvens, et super pulcherrimum omnium
speciosorum fremens, eum vero qui illud infideliter
subsequitur, de nobilissimo opere digiti Dei,
et ab omni honore et a beatitudine supernae visionis
abjicit, atque eum exsulem faciens, a vivente
fructu et a radice justae arboris abscindit.

Quod autem vides quod vermis ille niger, hirsutus,
ulcerosus et pustulis plenus est: hoc indicat
quod idem serpens antiquus in nigredine tenebrarum
infidelitatis, et in pilis absconsionum deceptionis,
atque in ulceribus immunditiarum pollutionis,
et in pustulis cavernarum furoris abundat.
Quinque etiam varietates a capite per ventrem
suum usque ad pedes in modum zonarum descendentes
in se habet, quia quinque sensus hominum
diversis passionibus vitiorum, a deceptione illa cum
se primum implere studuit usque ad consummationem
illam cum insania ejus finem accipiet afflare
non cessans, sed fallacem rectitudinem simulans,
homines ad declivia immundarum artium suarum
trahit, quarum una viridis, alia alba, alia rubea,
quaedam crocea, quaedam nigra apparet plenae omnes
veneno mortifero; quoniam in viriditate saecularem
tristitiam, in albedine ineptam irreverentiam,
in rubore fallaciae gloriam, in croceo mordacem
detractionem atque in nigredine turpem similationem
ostendunt, cum plenitudine aliarum perversitatum
quae mortem animabus hominum sibi
consentientium inferunt. Sed quod caput ejus ita
contritum est quod et sinistra maxilla ejus jam dissolvi
videtur, hoc est quod superbia illius in incarnatione
Filii Dei ita dejecta est quod et adversitas
mortis jam evacuata fortitudinem amaritudinis
suae exercere non valet. Oculi vero ejus extrinsecus
sanguinei et intrinsecus ignei apparent; quia
intentio perversitatis ipsius velut extrinsecus sanguineum
nefas corporibus hominum incutit, et
velut intrinsecus igneum jaculum animabus eorum
infert; aures autem ipsius rotundae et hispidae sunt,
quoniam hominem quasi in rotunditate pilis artium
suarum circumdat ut eum celerrime dejiciat si
quid in illo quod suum est deprehenderit; nares
vero et os ejus secundum nares et os viperae apparent,
quia indiscretos et fetentes mores hominibus
ostendit, per quos in multis vitiis eos transfigens
crudeliter occidit. Sed manus ejus secundum manus
hominis videntur, quoniam machinationes artium
suarum in operibus hominum exercet. Pedes autem
ipsius ut pedes viperae sunt, quia itineribus hominum
in insidiis suis diabolicas lacerationes inferre
non desinit; et cauda ejus brevis et horribilis apparet
quae est potestas ipsius parvi sed tamen pessimi
temporis in filio perditionis, qui plus apprehendere
bacchando cupit quam perficere possit. Et quod collo
ejus catena injecta est quae et manus et pedes ipsius
alligat, hoc est quod diabolica fortitudo per potestatem
omnipotentis Dei ita fracta et contrita est, quod
et pessima opera et nequissima itinera illius in quibus
homines seducit, in contritione sua compressi
sunt: ita quod et illa catena in lapidem abyssi fortissime
firmata illum tam valide constringit, quod se
nec hac nec illac secundum nequitiam voluntatis
suae movere potest; quoniam potestas Dei in stabilissima
aeternitate sine defectione manens, diabolum
tanta fortitudine in salvatione animarum opprimit,
quod ille nec exterioribus nec interioribus instrumentis
nequissimi conatus sui, salutem redemptionis
a fidelibus animabus removere valebit, quin in
locum gaudii quem ipse pertinaciter amisit perveniant.

Quod autem ex ore ejus multae flammae erumpentes
in quatuor partes se dividunt, hoc est quod ipse ex
rapacissima voracitate sua, pessimum et multiplex
malum crudelissimi incendii iniquae persuasionis
emittens, in quatuor plagas totius mundi inter homines
ut ipsum sequantur varie spargit. Quarum
pars una usque ad nubes ascendit, quia illa diabolica
afflatio coelum toto desiderio mentis suae petentes
suo acumine retrahit, et alia inter saeculares
homines se spargit, quoniam ipsa in terrenis causis
conversantes, sua diversitate decipit; alia autem
inter spirituales se extendit, quia illos spiritualibus
disciplinis insudantes, sua simulatione inficit. Quaedam
vero usque ad abyssum descendit, quoniam
ipsa infideles sibi consentientes in infernalia tormenta
sua seductione mittit; quia ipsi viam falsitatis
et deceptionis euntes, viam rectitudinis non
tenuerunt, nec vero Deo debitam reverentiam exhibuerunt,
quemadmodum David testatur dicens:
Contritio et infelicitas in viis eorum, qui viam pacis
non cognoverunt: non est timor Dei ante oculos
eorum (Psal. XIII). Quid hoc? Innocentia et fortissima
opera Dei quae in vivo et purissimo fonte militant;
illos qui Deum a corde suo cum nequissimis
et damnabilibus operibus expellunt ita conterunt,
velut magna pluvia rem quampiam dimergit, ita
quod amplius non appareat. Et ideo etiam in conspectu
Dei non fulminant; quoniam infelicitas
cum infelicissima consuetudine est in itineribus
eorum quocunque se cum pastu mortis extenderit.
Quo modo? Videlicet gustando et comedendo
hoc quod malum est; unde et viam illam
quae in calore solis ascendit, in operibus suis nesciunt,
quia dulcedinem Dei nec in honore nec in
amore gustant, ubi timorem ejus quasi timorem
alieni abjiciunt, cum ipsum nec videre nec aspicere
desiderant. Unde et ut vides flamma illa quae nubes
petit contra homines illos praeliatur qui ad coelos
ire volunt; quia nequissimum illud incendium cum
mentes fidelium hominum sursum tendere senserit,
adversus eos suis artibus crudelissime bacchatur,
ne ad illa coelestia quae ipsi multis suspiriis quaerunt,
perveniant. Quorum tres acies vides, quoniam
ipsi veram et ineffabilem Trinitatem (quamvis in
suis certaminibus plurimum fatigentur) colere non
cessant. Nam acies una prope nubes pergit; quia
isti fortissime contra diabolum pugnantes, mentem
suam de terrenis actibus ita sursum ad coelestia
tollunt, quemadmodum et nubes super terram fluere
solet; et una in medietate illa quae inter nubes et
terram est discurrit, quoniam ipsi quadam moderatione
se continentes, nec ex tota mente coelestibus,
nec ex toto desiderio terrenis insudant, sed in his
modum sibi imponentes et interiora quaerunt, nec
tamen exteriora respuunt; et una juxta terram pergit,
quia isti caduca perfecte non deserentes, caducis
aliquantulum adhaerent, ita ut in eis valde laborantes,
multas fatigationes passionum in ipsis
sentiant, sed tamen superno auxilio victores existant,
omnes repetitis vocibus pergamus ad coelos
vociferantes; quoniam et isti et illi in multis suspiriis
desideriorum suorum, ut tendant ad illa quae
in supernis secretis sunt seipsos exhortantes, quamvis
artibus antiqui serpentis in hac intentione sua
multoties fatigentur. Sed a flamma illa hac et illac
projecti; quia a flatu diabolicae tentationis in diversitatem
morum agitati, quidam tamen non cadunt,
quoniam ipsi fortissimi pugnatores existentes,
ab his illusionibus se viriliter defendunt; alii autem
gressibus suis se vix sustentant, quia hi in viam
rectitudinis itinera sua ponunt, sed in multis laboribus
fatigati vix tamen diabolicas artes superantes
in mandatis Dei perseverant; alii vero ad terram
cadentes, sed iterum surgentes ad coelos tendunt,
quoniam ipsi in diversitate vitiorum prolapsi, sed
postea per poenitentiam erecti, spem suam cum bonis
operibus in Deum ponunt.

Quod autem flamma illa quae se inter saeculares
homines diffundit, quosdam ex eis comburens in
teterrimam nigredinem vertit, hoc est quod idem
incendium nequissimae deceptionis ad illos qui terrenis
causis insistunt tendens, quosdam illorum
suae perversitati subjiciens, pessimis vitiis tenebrosae
iniquitatis eos inficit: ita quod ipsi claritatem
verae fidei despicientes, et seipsos amara morte
interficientes in terram cadunt et nefandissima opera
in actibus suis perficiunt; quosdam autem suo acumine
ita transfigit, quod eos quocunque vult inflectit,
quoniam eos sua nequitia ita domat, quod
ipsos ad universa vitia pravitatis suae inclinat, videlicet
saecularem dulcedinem in amplexione ardentis
libidinis eis suggerens: ita quod et diversos mores
multiplicium rituum suorum, scilicet in verbis, in
capillis, in veste, in incessu et in caeteris his similibus
habent. Unde tortuosi efficiuntur, justitiam
Dei negligentes, et praevaricatores legis existentes,
nec sibimetipsis circumcisionem mentis imponentes;
quia superfluitatem in libidine quaerunt, nec ullum
tempus legis ut eis a Deo constitutum est servant;
sed ut mare a vento in inquietudinem concutitur,
ita et ipsi de flatu antiqui draconis in diversa vitia
moventur. De qua tamen quidam se eripiunt, ad
illos qui coelos petunt pergentes. O vos fideles,
praestate nobis adjutorium, resumpto clamore vociferantur;
quoniam de turpi et noxia consuetudine
se abstrahentes et eos qui mentem suam coelestibus
infigunt imitantes, ut suam sollicitudinem impendant,
ipsisque juvamen corde et voce desiderant;
quidam autem ita transfixi permanent: quia ipsi
diversis vitiis irretiti in malis perseverant. Sed
quod illa flamma quae se inter spirituales extendit
eos sua caligine obtegit, hoc est quod eadem afflatio
diabolicae persuasionis incendia sua ad illos qui
toto nisu spiritui servire deberent, emittens eos
perversitate vitiorum suorum obnubilat, quatenus
magis carni quam spiritui inhiant. Quos etiam in
sex modis consideras; quoniam antiquus hostis tam
quinque exteriores sensus eorum quam interiorem
devotionem cordis ipsorum velut sextum modum
pervertere conatur. Nam alios eadem flamma laedit;
quia diabolus artes suas eis immittens, carnalibus
desideriis et voluptatibus eos afflat, ita quod eos ad
libidinem et ad pollutionem multae immunditiae accendit.
Quos autem laedere non potest, hos aut viridi
aut albo aut rubeo aut croceo aut nigro mortifero
veneno illo quod a capite ejusdem vermis usque
ad pedes ejus descendit ardenter afflat. Quomodo?
Quoniam cum voluptates pollutionum recusant, aut
tristitiam saeculi quasi pullulantem viriditatem per
quam ita opprimuntur, quod nec in spiritualibus
nec in saecularibus rebus valent, eis infundit; aut
irreverentiam vitiorum velut ineptam albedinem,
ita quod nec coram Deo nec coram hominibus turpitudinem
suam abscondunt, ipsis immittit, aut recordationem
terrenae gloriae quasi fulgentem ruborem,
unde amaritudinem et anxietatem cordis
habent, eis ostendit; aut detractionem proximorum
velut tepidum erocum, ita quod sucurrones et bilingues
inde efficiuntur, ipsis inducit, aut simulationem
justitiae quasi horridam nigredinem, per
quam in cordibus suis miserabiliter obtenebrantur,
eis imponit. Quae omnia mortiferae pestes sunt: ab
initio deceptionis ejusdem perditoris usque ad finem
illum cum jam in ania ipsius finem in mundo accipiet,
procedentes, per quas noxium ardorem vitiorum
hominibus infert.

Sed quod flamma quae abyssum petit, diversas
poenas illorum in se habet qui per fontem baptismatis
non loti lucem veritatis et fidei ignorantes Satana
pro Deo colunt, hoc est quod incendium illud
perditioni adhaerens, dira et amara tormenta illis
animabus infert, quae in fonte salutis non emundatae
claritatem supernae haereditatis et fidem ecclesiasticae
in titutionis non videntes, illum qui in insidiis
positus animas hominum in mortem mittere
conantur, pro illo qui hominibus vitam, et salutem
tribuit venerari non cessant. Ut vides ex ore ipsius
acutissimas sagittas stridentes, quae sunt a diabolica
rabie pessimae et nequissimae infixiones procedentes,
et multis iniquitatibus bacchantes, et a
pectore ejus nigrum fumum exhalantem qui est a
malitiosis conatibus ejus teterrimae irae et invidiae
emissio, ac a lumbis ipsius ardentem humorem
ebullientem: qui est ab immunditia ipsius in praelatis
ferventissimae libidinis effusio. Et ab umbilico
ejus fervidum turbinem flantem: qui est a voracitate
ejus in subjectis ardentissimae fornicationis
suffocatio, atque ab extremitate ventris ipsius velut
immunditiam ranarum scaturientem: quae est a perditione
perversae absorptionis ejus in obduratione
desperationis fetida egestio cum ipse antiquus insidiator
se subsequentes ad omnem voluntatem suam
perduxerit, quae omnia magnam inquietudinem in
hominibus faciunt; quoniam hujusmodi perversitates
maximam calamitatem miserrimae irretitionis
illis imponunt, qui spem suam non coelestibus, sed
terrenis affigunt. Sed quod de ipso, teterrima nebula
cum pessimo fetore egrediens multos homines
sua perversitate inficit, hoc est quod ab eodem diabolo
nigerrimus error fetentis conscientiae procedens,
stultos homines per iniquam credulitatem
exagitat. Quomodo? De abscisione capitis Joannis
Baptistae, Filium Dei esse remissiorem vulnerum
peccatorum ostendentis, pessimus error exortus
est, ubi diabolus multos homines in diversis imaginibus
seducit: hoc verum esse putantes quod ipse
eis secundum aestimationem ipsorum fallaciter demonstrat.
Unde et multi secundum hunc modum
decipiuntur; quia et fides ipsorum semper in infirmitate
vacillat. Sed, o vos filii mei, si juste et pie
vivere volueritis, hunc nequissimum errorem fugite,
ne amarissima mors in incredulitate vos apprehendat.
Fugite etiam illos qui morantur in speluncis,
inclusae cohortes diaboli existentes, vae illis,
vae illis qui sic perseveraverint, quia viscera diaboli
sunt, et praecurrens germen filii perditionis. Quapropter,
o vos dilecti filii mei, omni devotione et
omni virtute animae et corporis vestri illos devitate;
quoniam antiquus serpens sua arte illos pascit et
vestit, quia eum pro Deo colunt, et quia in eum
per fallacem deceptionem confidunt. Ipsi sibi pessimi
homicidae, ita quod illos qui eis simpliciter
adhaeserint occidunt, antequam eos errorem suum
declinare permittant, et sunt in se ipsis turpissimi
fornicatores, semen etiam suum in homicidio mortificantes
et diabolo offerentes, ita etiam in schismatibus
suis et in plenitudine vitiorum suorum Ecclesiam
meam invadentes, cum baptisma et sacramentum
corporis et sanguinis Filii mei, et caetera
instituta quae Ecclesia mea habet, in turpibus machinationibus
suis nequiter derident. Sed quamvis
propter timorem populi mei his institutis meis aperte
non repugnent, tamen in cordibus et factis suis ea
pro nihilo ducunt. Nam diabolica illusione sanctitatem
se habere simulant, in quibus a diabolo decipiuntur,
quoniam, si diabolus se eis palam demonstraret,
ab eis cognosceretur, ita quod illum devitarent.
Unde ipse sua arte quaedam eis ostendit
velut bona et sancta sint, et sic eos illudit. O vae
illis qui sic in morte hac per everaverint. Sed quia
diabolus novit se modicum tempus erroris sui habere,
idcirco nunc festinat infidelitatem in membris
suis perficere, quae vos pessimi deceptores estis qui
fidem catholicam subvertere laboratis. Vos instabiles
et molles ad devitandum venenosas sagittas
humanae pollutionis estis, quas secundum voluntatem
vestram contra legem exercetis. Unde postquam
venenoso semine fornicationis libidinem vestram
evacuatis, tunc ficte oratis et sanctitatem vobis
fallaciter imponitis, quod oculis meis fetente luto
indignius est. Certe schisma quod exortum est in
Horeb ubi Judaica plebs sculptile faciens in diabolica
irrisione ludere coepit: sic etiam et adhuc quidam
petulanter ludere solent, et schisma quod fuit
in Baal in quo multi perierunt, et schisma fornicationum
ubi cum Madianitis turpia facta perpetrata
sunt, et caetera his similia super vos cadent: quia
in his omnibus in malis vestris partem habetis, pejores
priore populo existentes, quoniam veram legem
Dei cernentes, eam pertinaciter abjicitis. Sed,
o vos qui salutem vestram desideratis, ita quod
baptisma suscepistis, et unctus mons Dei estis, Satanae
resistite, et de monte salvationis vestrae descendere
nolite.

Homo autem qui tantae duritiae est quod adjutorium
Dei ad repugnandum diabolo contemnit, huic
ipse insidias suas ponere non desistit, cum etiam
in eo nigredinem iniquitatis surgere videt, quae toti
corpori illius tantam amaritudinem infert quod
etiam corpus ejus inde in infirmitate arescit. Unde
cum homo coeperit malum ruminare et seipsum ita
in desperationem conterere, quasi sibi non sit
possibile malum devitare et bonum facere; tunc
diabolus hoc videns dicit: Ecce homo qui nobis
similis est, Deum suum negans et se ad nos convertens,
nos jam sequitur. Quapropter properemus
omnes et ad eum festinanter curramus: ita
ipsum nostris artibus coercentes, ne a nobis aufugere
possit. Nam Deum suum deserere vult: et
nos sequi. Sed homo qui his malis diabolicam
suggestionem impugnatur, videlicet qui homicidio,
adulterio, voracitate, ebrietate, et superfluitate
omnium vitiorum polluitur, si tunc in his impoenitens
perseveraverit, in mortem cadit; qui autem
diabolo repugnans, his vitiis poenitendo se subtraxerit,
ad vitam resurgit. Nam qui cupiditatem
carnis suae secutus fuerit, et bonum desiderium
spiritus sui neglexerit, de hoc fabricator orbis
dicit: Iste me despicit et carnem suam cum peccato
diligit, nolens scire quod a perditione se debet
avertere, et ideo abjiciendus est. Qui vero bonum
ardorem spiritus sui dilexerit, et voluptatem carnis
suae abjecerit, de illo dicit Creator mundi: Hic ad
me respicit et corpus suum in sordibus non enutrit,
desiderans scire quod a morte se debet submovere,
unde ei succurrendum est. Quomodo? Ut
Salomon in voluntate mea dicit. Peccatores persequuntur
malum: et justis retribuentur bona. Quid
hoc? Ruentes in lapsu, et cadentes in ruina undique
mortiferi morbi invadunt: ita quod prudenter
in hoc quod verum est non aspiciunt, sed illud negligenter
abjiciunt. Unde quia non sunt digni Deum
aspicere, nec ullam felicitatem in Deo aut in hominibus
habere, quoniam Deum respuunt et diabolum
eligunt; idcirco multam adversitatem illis infert
id malum quod operantur. Sed in bonis rectus
sensus et justa cogitatio in excelso aedificat: ita
quod in sinu suo suscipiunt haereditatem patris,
quoniam supernum lumen attendunt, fallaces in irrisione
fori quomodo hoc vel illud sine comparatione
venundetur non existentes; sed id quod in
Deo verum est habentes. Sed ut vides quod magna
multitudo hominum in multa claritate fulgentium
venit quae praedictum vermem fortiter ubique conculcans
diro cruciatu eum afficit, hoc est quod
fidele agmen credentium sed in humana miseria
procreatorum, in fide baptismatis et in beatis virtutibus
multo ornatu et decore ad superna desideria
properat: ita quod ipsi in factis suis hunc antiquum
seductorem fortissima contritione circumdantes
dejiciunt, et eum diro cruciatu comminuunt,
veluti sunt virgines, martyres, et caeteri hujusmodi
veri Dei cultores qui toto nisu terrena conculcant
et coelestia desiderant, ita tamen quod ipsa nec
a flammis nec a veneno illius laedi potest; quia isti
tanta fortitudine et constantia in Deo muniti sunt,
quod nec ab apertis incendiis, nec ab occultis persuasionibus
diabolicae iniquitatis contaminari valent,
quoniam magna fortitudine virtutum vana
figmenta deserunt, et sanctitati, juste viventes adhaerent.
Sed qui vigilantibus oculis videt et attentis
auribus audit, hic mysticis verbis meis osculum
amplexionis praebeat quae de me vivente emanant.

LIBER TERTIUS.

VISIO PRIMA

SUMMARIUM.---Quod corda fidelium timere et venerari debent magnitudinem, latitudinem, altitudinem
timoris Domini. Quod omnis fidelis anima sapienter timens Deum, per fidem sedes Dei est. Quod
profunditas mysteriorum Dei, hominibus incomprehensibilis est, nisi quantum, ipso donante, fide concipitur.
Quod in sapientia Dei Patris per amorem Filii sui perfectio omnium electorum computata est. Exemplum
in Evangelium de eadem re. Quid significet luteus limus in pectore et cur homo ab angelo non superatur.
Verba Isaiae ad eamdem rem. Verba David. Quod Deus Pater in Filio suo ab aurora Virgine incarnato
operatur, ordinat ac perfici omnia opera sua. De circulo gyrante. Quod potestas Dei altior est quam
homini sciendum sit, et cur angeli laudent Deum absque commutatione. Quod Deus est perspicua justitia,
verus et justus. Quod virtus, justitia et judicium Dei nullum finem habent quod comprehendi possit
humano sensu. De casu primi angeli et sibi consentientibus et quare et quomodo et quo ceciderunt. Verba
Ezechielis de eadem re. Quod gloria splendoris illius quem diabolus per superbiam perdidit servata est in
secreto patris alteri factae luci. Quod diabolus cecidit absque haeredem. Exemplum de Goliath et de David.
Quod fides quae in antiquis occulta fuit, in mysterio incarnato Dei Filio processit in lucem.

Et ego homo sumpta ab aliis hominibus, quae non
digna nominari homo propter transgressionem legis
Dei, cum deberem esse justa et sim injusta, nisi
quod Dei creatura sum ipsius gratia, quae me etiam
salvabit: vidi ad orientem, et ecce illic conspexi veluti
lapidem unum totum integrum immensae latitudinis
atque altitudinis, ferreum colorem habentem,
et super ipsum candidam nubem: ac super eam positum
regalem thronum rotundum, in quo sedebat
juvenis perlucidus mirabilis gloriae, tantaeque claritatis
ut nullatenus eum perspicue intueri valerem,
habens quasi in pectore suo limum nigrum et lutulentum,
latum instar humani pectoris, circumdatum
lapidibus pretiosis atque margaritis. Et de ipso
lucido sedente in throno protendebant magnus
circulus aurei coloris ut aurora (cujus amplitudinem
nullo modo comprehendere potui) gyrans ab oriente
ad septentrionem, et ad occidentem atque ad meridiem,
ita se reflectens ad orientem ad ipsum lucidum,
nec ullum habens finem. Et circulus ille erat
a terra tantae altitudinis, ut eam comprehendere
non possem, ex se reddens splendorem valde terribilem,
scilicet lapidei, calybei, igneique coloris
undique secundum amplitudinem suam sursum in
altitudinem coeli, et deorsum in profundum abyssi
ita se extendentem, ut nullum finem ejus videre sufficerem.
Vidi etiam tunc de secreto sedentis in
throno stellam magnam, plurimi splendoris ac decoris
prodeuntem, et cum ea plurimam candentium
scintillarum multitudinem, quae cum stella illa omnes
eductae ad austrum, inspiciebant sedentem in
throno quasi alienum, seque ab eo avertentes magis
inhiabant ad aquilonem quam in eum inspicere vellent.
Sed statim in ipsa aversione inspectionis suae,
omnes exstinctae sunt, sic versae in carbonum nigredinem.
Et ecce ventus turbinis ortus est ab ipsis,
qui eas mox ab austro retro sedentem in throno
projecit ad aquilonem, praecipitans in abyssum, ita
ut earum amplius nullam videre valerem. Splendorem
autem illum magnum qui eis abstractus
est, vidi subito in earum exstinctione reverti ad
ipsum sedentem in throno. Et audivi eum qui sedebat
in throno mihi dicentem: Scribe quae vides
et audis. Et respondi de interiori scientia ejusdem
visionis: Rogo te, mi Domine, ut mihi des intellectum,
quatenus possim enarrabiliter proferre
haec mystica, et ne derelinquas me; sed confirma
me in aurora tuae justitiae, in qua manifestatus est
Filius tuus, et da mihi quomodo possim et qualiter
debeam proferre divinum consilium, quod in antiquo
consilio ordinatum est; quomodo Filium tuum
voluisti incarnari, ita ut homo sub tempore fieret,
hoc volens ante omnem creaturam in simplicitate
tua et in igne columbae scilicet Spiritus sancti, ut
ipse Filius tuus, quasi splendida solis forma mirabiliter
surgens, in incipiente capite virginitatis veraciter
indueretur humanitate propter hominem
sumpta hominis forma. Et iterum audivi eum dicentem
mihi: O quam pulchri sunt oculi tui in divina
narratione, dum ibi consurgit aurora in divino
consilio. Et iterum respondi de interiori scientia
visionis ipsius: Ego mihi appareo in sinu animi mei,
ut cinis cinereae putredinis, et sicut pulvis instabilitatis,
unde sedeo pavens in umbra sicut penna; sed
ne deleas me de terra viventium ut peregrinam;
quia in magno sudore laboro in hac visione, et quia
etiam de vilitate mei stulti sensus qui meus est in
carne, reputo me frequenter in minimum et in vilissimum
locum, ita quod non sim digna vocari homo,
quia valde timeo non audens tua mysteria narrare.
O bone ac mitis Pater, doce me quae tua voluntas
sit, quid debeam proferre. O tu metuende Pater et
o tu dulcissime, et o tu plene omnis gratiae, ne
derelinquas me: sed conserva me in tua misericordia.
Et iterum audivi eumdem mihi dicentem.
Nunc dic quomodo edocta es. Volo ut dicas: Quamvis
cinis sis. Dic revelationem panis qui Filius Dei
est, qui vita est in igneo amore, omnem mortuum
suscitans in anima et corpore, et dissoluta peccata
relaxans in serena claritate, ipse initium suscitationis
sanctitatis in homine existens, antequam in
se exuscitetur. Unde etiam magnificus et gloriosus
ac incomprehensibilis Deus dedit magnum praesidium
mittens Filium suum in pudicitiam virginitatis,
quae non potuit habere ullam varietatem macularum
in sua virginitate unde ipsa molliretur. Ibi non potuit
nec esse debuit ulla pollutio carnis in mente
Virginis, quia interfectrix et mortificatrix mortis
generis humani, ipsamet nesciente, ut in somno
decepta est, quando Filius Dei in magno silentio
venit in auroram, videlicet in humilem puellam.
Mors quasi secura processit nesciens vitam, quam
illa dulcis Virgo portavit; quia sibi absconsa erat
ejus virginitas. Ipsa enim Virgo erat pauper in terrenis
opibus; quia divina majestas eam ita invenire
voluit. Nunc scribe de vera agnitione Creatoris in
bonitate ipsius sic.

Deus qui cuncta creavit et hominem ad gloriam
illam de qua perditus angelus cum suis imitatoribus
projectus est ordinavit, ab omni creatura sua
maximo honore et timore venerandus et metuendus
est, quia justum est ut Creatori omnium veneratio
a creatura sua exhibeatur, et Deus super omnia
fidelissime adoretur. Quod et lapis iste quem vides
certissime designat. Ipse est enim in mysterio
magnitudo timoris Domini: qui purissima intentione
in cordibus fidelium semper oriri et perseverare
debet. Sed quod vides eum totum integrum
et immensae latitudinis atque altitudinis ferreum
colorem habentem, hoc est quod eadem firma
et grandis magnitudo timoris Domini firmissime
tenenda est, quia Deus metuendus est ab omni
creatura in tota integritate, ut cognoscatur unus et
verus Deus esse, cum nullus praeter eum est, nec
similis illi, in quo est immensa latitudo; quoniam incomprehensibilis
est in omnibus et super omnia,
et altitudo; cum sanctam divinitatem nullus comprehendere,
nec ad eam pertingere cum altitudine
sui sensus potest, quia ipsa est super omnia. Quod
autem est similitudinis ferrei coloris, hoc est quod
onerosum et durum est humanis mentibus Deum
timere, illud valde grave existens mollitiei fragilis
cineris, quia humana creatura ipsi rebellis est.
Super lapidem vero ipsum candida nubes clara
sapientia humanae mentis est, ac super eam positus
regalis thronus rotundus est fortis et principalis
fides circuiens in Christiano populo, cui Deus fideliter
cognitus est, quia ubi timor Domini radicat,
ibi etiam sapientia humanae mentis superapparebit,
et deinde Deo opem afferente, fides super hanc
imponetur, in qua ipse Deus sibi requiem parat.
Cum enim Deus timetur per sapientiam humanae
mentis, in fide intelligitur; quia cum his tangendus
est ut sedes tangit Dominum suum. Et tunc in
his Deus parat sibi sedem, summus existens super
omnia; quia neque potestate neque dominatione
comprehendi potest, sed residet in unica et pura
fide; quoniam unus est qui credendus Deus super
omnia.

Unde sedens in throno juvenis perlucidus,
mirabilis gloriae, tantaeque claritatis ut nullatenus
eum perspicue valeres intueri, habens
quasi in pectore suo limum nigrum et lutulentum
latum ut magni hominis pectus, circumdatum lapidibus
pretiosis atque margaritis; est super omnia
regnans unus Deus, lucens in bonitate, et mirabilis
in operibus suis, cujus immensam claritatem in
profunditate mysterii sui, nullus hominum perfecte
potest intueri, nisi quantum fide comprehenditur
atque portatur; sicut sedes continet ac circumdat
dominum suum, quae ita illi subjecta est, ut nec se
elevare possit contra dominum suum: sic fides non
desiderat superbe aspicere in Deum, sed tantum
intima devotione tangit eum. Et quasi in pectore
suo, id est in sapientia mysterii sui habet per amorem
Filii sui infirmum et debilem ac pauperem limum
qui homo est, nigrum in nigredine peccatorum,
et lutulentum in pollutione carnis, et latum
secundum similitudinem pectoris hominis, quod est
dilatatio profundae et magnae sapientiae in qua ipse
Deus creavit hominem, illes respiciens qui sunt in
salvatione animae per poenitentiam, in qualicunque
crimine contra Deum sint in sua debilitate calcitrantes,
quia tandem ad eum pervenient. Hi sunt
circumdati compluribus ornamentis illorum qui inter
eos surgunt; ut lapides pretiosi in magnis personis
qui sunt martyres ac virgines sanctitatis, et
ut margaritae, qui sunt innocentes et poenitentes
filii redemptionis, cum quibus idem limus valde ornatus
est; dum in humano corpore fulgent tantae
virtutes, quae in Deo sunt fulgentes in omni claritate.
Nam qui constituit spiraculum et vitam hominum,
ille inspexit semetipsum. Quomodo? Scilicet
eum redemptione dum praescivit in sua praedestinatione
Filium suum incarnari, ita quod in ejus corpore
deberet abstergi omnis maculosa varietas criminum.
Et sic videt etiam animas quae justificabuntur
post multiplicationem superfluorum peccatorum
dum adhuc in corporibus suis sunt, et quae consuescent
in justitia Dei ambulare post diversitatem
errorum suorum qualiter consistant in Deo, ac qualiter
desistant de multa oblivione, et quomodo revertantur
de unoquoque vitio quo ipsae sunt vulneratae
cum in mortalibus ceciderunt peccatis, et sicut
sunt videntes quod multi populi surrexerunt de
errantibus viis in quibus ambulabant pleni vulneribus
in plagis pessimis restaurati de morte feditatis
criminum: sic etiam multi veniunt qui in amaritudine
acerbi doloris peccati tam graviter sunt vulnerati,
quod ipsi etiam in consuetudine malorum
morum in quibus supra modum peccaverunt sunt
ita tediosi, quod nequeunt ultra respirare in fluctibus,
ad operandum mortiferum opus in adulterio,
et homicidio et superfluitate omnium malorum.

O miseri, nonne veniunt ipsi quasi peregrini de
longinqua regione sicut Scriptura habet in Evangelio,
ubi adolescentior filius dixit: Surgam et ibo ad
patrem meum et dicam illi: Pater, peccavi in coelum
et coram te; jam non sum dignus vocari filius tuus,
fac me sicut unum ex mercenariis tuis? (Luc. XV).
Hoc tale est. Homo qui de lapsu peccati per admonitionem
Spiritus sancti revertitur in se, dicit:
Volo surgere de importabilibus peccatis quae a me
nullatenus sunt sustinenda, de gravi culpa, sed revertar
in recordatione mentis meae plangens ac moerens
peccata mea: sic veniens ad patrem meum,
qui pater meus est, quoniam creavit me, et dicam
illi: Pater, peccavi in caelum, id est in coeleste opus
quod ego sum, quem formasti in voluntate tua, me
sic tangendo in creatione ipsa, quod ego etiam coelestis
debui esse in actibus meis, sed feci me contractum
cum turpissimis operibus, peccans etiam coram te,
quia humanam naturam destitui in me. Quomodo?
In multis abominationibus, ideo sum et ego reus in
mea perditione et in tua majestate: et non sum
dignus nominari filius tuus, quia propter nequitiam
cordis mei creaturam tuam duxi in me in
alium modum quam a te constitutus sum. Sed nunc
fac mihi ut tuo redempto servo in mercede sanguinis
Filii tui, qui ipsum dedisti in tantam mercedem
quam mors nunquam rependere poterit ulla
recompensatione, sed dimittit peccatores per poenitentiam
quae in passione Filii tui orta est, quia
rectam haereditatem filiorum amisi in Adam, qui
creatus filius, in justitia destitutus est gloria felicitatis.
Nunc autem debet poenitentia redimere hominis
peccata cum sanguine Filii tui. Istud est
dicendum ab iis qui iterant casum Adae et post
haec revertuntur per poenitentiam sic pertingentes
ad salvationem, et memores sunt quod multas
monitiones audierunt, quae de Scripturis sunt narratae
et de cruciatu et de sanguine Redemptoris eorum,
et recordantur gementes quod transgressi
sunt cum auditu, quo cum studio debuerunt percipere
quomodo servarent verbum Dei, cum ipsi
negligerent legem ejus quae eis erat instituta ad
custodiendum, in constitutione praecepti recusantes
inspicere quid deberent facere vel quid deberent
dimittere propter timorem Domini, qui tamen
veniunt ad veritatem, recordantes ea quae audierunt
vel sciverunt a Deo, quamvis prius ita caecati
essent, quod omnino nollent scire justitiam ipsius,
ut se ad hoc declinarent quod ipsam praeponerent
peccatis suis, cum spernerent eam et cum rejicerent
retro verbum Dei, respuentes legem ejus.
Multi de his erunt superabundantes in bonis: ita
ut nec satientur, nec eis sufficiat epulari in domo
Dei celebrando divinum officium et operando justitiam
ejus superabundanter, ita quod semper sunt
flentes et memores in doloribus malorum quae in
anteactis rebus perpetrarunt dum colebant illicita
opera, transeuntes legis Dei licita.

Iste est lutens limus quem vides in pectore pii
Patris. Quomodo? Filio Dei qui de corde Patris
exivit veniens in mundum, adest credens populus,
adhaerens ipsi hac intentione qua credit in
cum. Certe propterea sic etiam isti apparent in
pectore pii Patris, ut non spernat angelus nec
ulla creatura hominem, quia summi Dei Filius incarnatus
habet formam hominis in seipso. Beatus
enim angelicus chorus propterea in indignatione
habet hominem quia nimium sordescit in peccatis
suis, cum ipsi beati angeli inviolabiles sint absque
ulla transgressione justitiae, semper attentissime
videntes faciem Patris. Et quod amatur a Patre:
hoc etiam ipsi amant in Filio. Quomodo? Scilicet
quod Dei Filius natus est homo, nam ego Pater Filium
meum ex Virgine natum posui in salvationem
et in restaurationem hominis, ut vobis annuntiat
Isaias propheta servus meus. Sicut pastor gregem
suum pascet in brachio suo congregabit agnos et in
sinu suo levabit, foetas ispe portabit. (Isai. LX). Hoc
tale est. Sicut pastor gregem suum pascit, sic
pascet Filius meus pastor bonus redemptum gregem
suum. Quomodo? Ipse pascit eum lege sua,
quam ipsemet per me plantavit. Unde etiam in sua
extensa potestate ut in brachio suo; quia idem
Filius meus est homo, congregabit innocentes
agnos de culpa Adae per innocentiam baptismi,
cum ab eis exuitur vetus homo cum operibus suis,
et levabit ipsos in virtutibus suis et in lege sua in
sinu suo. Quomodo? Videlicet quia levat eos super
excelsa coelorum tali modo quod fiunt membra ejus.
Quapropter sic in interiori secreto deitatis apparet
homo in forma sua, quod nec angeli habent nec
ulla alia creatura, quia Unigenitus meus propter
redemptionem generis humani in virginea carne
formam assumpsit hominis. Ipse portabit etiam
foetas in corpore suo. Quomodo? Ipse Filius meus
portat homines in sanguine suo: sic quod salvi facti
sunt per quinque vulnera ejus; quia quodcunque
peccaverint per quinque sensus suos, hoc abstergetur
per summam justitiam post poenitentiam,
quoniam ipsemet eos ita portavit, quod incarnatus
est, et quod passus est quinque vulnera in cruce,
et quod mortuus et sepultus est et quod a mortuis
resurrexit. Ipse porrexit etiam ipsis manum suam,
cum eos retraxit ad se. Quomodo? Scilicet quia
Filius meus assumpsit humanitatem pro illis, qui
se putabant propter casum Adae in aeternum periisse.
Idem Unigenitus meus vicit etiam mortem, sic
quod non potuit amplius dominari super eos. Unde
et ipse ita novit eos in virtute claritatis suae, ut
venturi sunt in purgatione poenitentiae. Quod autem
eos vides in sinu Patris apparere, hoc est
quod Filius hominis perficitur cum membris suis
in secreto Patris. Quomodo? Cum enim mundus
complebitur, tunc electi etiam Christi qui membra
ejus sunt, perficiuntur. O quam pulcher ille est,
ut etiam Psalmista ait: Speciosus forma prae filiis
hominum. (Psal. XLIV). Hoc tale est. Pulcherrima
pulchritudo fulget in eo clarissimae formae sine ulla
macula peccati, et absque liquore humanae feditatis,
et sine ulla concupiscentia facti operis in desideriis
peccatorum, quae exigit caro mortalis infirmitatis.
Hoc nunquam tetigit hunc hominem. Et forma
illa Filii hominis nata est in simplicitate prae
aliis hominibus, ita quod illaesa Virgo genuit natum
suum in ignorantia peccati, se nesciens in
aerumna habere filium. Quomodo? Quoniam non
sensit ullum contactum in peccatis, ideo ignorabat
se habere dolorem in partu, sed intus in ea corporis
sui integritas gaudebat. O quam speciosus
forma! Sed noscant homines ibi carnalem pulchritudinem
non fuisse majorem nisi quatenus ordinatio
profundae sapientiae constituit formam hominis,
quia Pater et Filius et Spiritus sanctus
unus Deus in tribus personis non delectatur in
pulchritudine carnis, sed in magna humilitate qua
Filius Dei se induit humanitate. In forma autem
filii hominis non erat ulla maculositas, ut aliquando
distorquetur homo molesta facie in diversitate
corporis, quod est in judicio Dei, scilicet cum membra
hominis divisa sunt non recte ordinata ut debilium
quod non est secundum naturam formationis
in corpore hominis, sed secundum judicium
Dei. Et fortis quidem natura existit in recta formatione,
infirma autem defluit in diversitatem formationis
contrariae formae, quod non erat opus in
homine Filio meo.

Sed, inquam, magna diversitate sint homines
in suis membris, ita quod ipsi sunt nigri, foedi,
polluti, leprosi, hydropici, et pleni vitiis, habentes
etiam rubiginem maleficii in suasione diabolicae artis,
et insipientes et duri videre bona Domini, et
accusandi atque culpandi de multa oblivione quod
justitiam debuerunt operari et operantur malum,
ac dimittunt bonum, despicientes crucem et martyrium
Domini sui. Deus tamen Pater inspicit intentione
suae bonitatis factum opus de limo sicut
pater respicit ad filios suos dum eos elevat in sinum
suum. Et quoniam ipse Deus est; habet pii
patris dilectionem ad filios suos. Tali enim modo
est ei interior dilectio cordis ad homines, quod Filium
suum misit ad crucis opprobrium quasi agnum
mansuetum qui portatur ad victimam occidendus:
ita quod Filius meus reportavit perditam ovem,
quam e faucibus lupi tulit, supra humerum suum,
assumpta humanitate, in magnis eam portans doloribus,
cum dignatus est mori pro ovibus suis.
In illis autem hominibus sunt multi circumdati
ornamentis, qui et decorati sunt pretioso ornatu
virtutum: qui sunt martyres, virgines, innocentes
et poenitentes ac subjecti magistris suis, ut jam dictum
est, et qui seipsos conscios reddunt in criminibus
suis, in his se cruciantes cum inexpugnabili
certamine, dum negant in seipsis quod sunt. Ibi
non est dicendum qui sunt, vel ubi sunt electi; nam
omnes computati sunt. Quis est ille cui possibile
sit videre in profundam sapientiam Altissimi et
in discretionem scientiae ejus quid ipse habeat in
numero salvandorum. Incomprehensibilia sunt judicia
ejus omnibus hominibus. Vobis currendum
est; quia paratum est vobis regnum Dei. Nam secundum
studium fidelium operantium justitiam Dei
qui sunt abluti in baptismo cognitique in fide, talis
etiam merces eorum erit.

Quod autem vides quod de sedente in throno protenditur
magnus circulus aurei coloris ut aurora, cujus
amplitudinem nullo modo comprehendere potes,
hoc est quod ab omnipotente Patre extenditur fortissima
potestas et fortissimum opus ejus omnia comprehendens
in potentia ipsius, cum qua est operans in
Filio suo quem semper in majestate divinitatis apud
se habuit, per eum ordinans ac perficiens omnia opera
sua ante mundum et in mundo ab initio, qui pulcherrimi
fulgoris velut aurora rubet; quia Filius in sapientissima
Virgine quam aurora significat, incarnatus
est inspiratione digiti Dei qui Spiritus sanctus
est; in quo etiam factum est omne opus Patris. Hujus
gloriae circuitum nulla ratione comprehendere vales,
quia nec ipsius potestas nec opera, nec ulla est
mensura ullius bonitatis, vel potestatis ad illam
mensurandam quae sit, vel fuerit, vel fieri debeat in
ulla creatura, nisi quod Deus est inestimabilis et
incomprehensibilis in potestate sua, et invictus ac
mirabilis in opere suo. Et idem circulus gyrans ab
oriente ad septentrionem, et ad occidentem atque
ad meridiem se reflectens ad orientem ad ipsum
sedentem in throno nec habens ullum finem; hoc
est quod potestas ac opus Dei circumeunt, comprehendendo
omnen creaturam. Quomodo? In voluntate
Patris qui cum Filio et Spiritu sancto Deus
unus est, ortae sunt omnes creaturae, quae omnes
sentiunt eum in potestate. Quomodo? Omnes
sunt eum in creatione sentientes scilicet gyrantem
ab oriente quod est in ortu omnis justitiae, et
tendentem ad septentrionem in confusionem diaboli
et ad occidentem ubi tenebrae mortis lucem vitae
volunt opprimere, luce tamen iterum resurgente,
devicta tenebrarum caligine, et ad meridiem, ubi
ardens ardor est justitiae Dei in cordibus fidelium,
se convertendo tandem ad ortum justitiae quasi ad
orientem se recipit. Quid hoc? Dum per summam
potestatem opus Dei secundum praeordinatum a
Deo tempus completum fuerit in hominibus in hoc
mundo, tunc etiam implebitur circuitus ipsius mundi,
perfectus in fine temporis in novissimo die, refulgebunt
omnia opera Dei in electis ejus, sedente
in throno non habente finem; quia Deus perfectus
est in potestate ac in opere suo, qui erat et est et
permanebit absque ulla inceptione ullius temporis
in divinitate, ita quod non fuerit sed est. Et quod
ille circulus, a terra est tantae altitudinis ut eum
comprehendere non possis, hoc est quod superna
potestas ita excelsa est super omnes vitas creaturarum
in sensu et in intellectu hominis, et ita incomprehensibilis
in omnibus et super omnia, quod
nulla creatura eam poterit metiri ulla capacitate
sensus quin ipsa sit multo sublimior quam ei sit
cognoscendum. Unde etiam angeli frequenter resonant
Deum in laudibus. Ipsi enim vident eum in
sua potestate et gloria; sed non possunt eum perfecte
intuentes comprehendere quasi ad finem perveniant,
neque unquam valent fastidio satietatis
capi tam magnitudinis quam pulchritudinis ejus.

Quod autem ex se reddit splendorem valde terribilem
scilicet lapidei, chalybei et ignei coloris, hoc
est quod divina potestas ex se demonstrat duram
virtutem in magna severitate contra dissimulatam
et impoenitentem ac impunitam iniquitatem, formidabilem,
et velut chalybeum; quia Deus est perspicua
justitia quae non habet ullam injustitiam
cedentis mollitiei, (tanquam pulvis, ut dicitur, injustum
est quod Deo non placet) sed ipse est illa
justitia quae quasi chalybe confirmavit omnem aliam
justitiam quae multo fragilior est justitia ejus quam
ferrum chalybi cedit, et etiam quasi igneum; quia
ipse est judicialis ignis comburens peccatum ob
omnem injustitiam quae se nunquam convertere voluit
ad illum quaerens ejus misericordiam. Est etiam
Deus quasi lapis in homine; quoniam ipse est verus
et justus absque ulla mutatione; quia ut lapis
in mollitiem non potest converti, ita ille non habet
ullam mutationem, et est velut chalybs, scilicet
in efficacitate pertransiens omnia absque ulla mutatione
ullius aut loci aut temporis, quia ipse est
Deus super omnia existens, est etiam quasi ignis;
quoniam inflammat et incendit et illuminat omnia
absque vicissitudine succedentis temporis in novitate,
quia ipse Deus est. Et quod ipse splendor undique
secundum amplitudinem suam sursum in altitudinem
coeli et deorsum in profundum abyssi ita
se extendit ut nullum finem ejus videre possis, hoc
est quod virtus potestatis ac operis Dei, et justitia
atque rectissimum judicium ejus ubique in incomprehensibilitate
sua nec in superioribus coeli, nec
in inferioribus abyssi ullum finem habet qui comprehendi
possit humano sensu cum super omnia sit.

Vides etiam de secreto sedentis in throno stellam
magnam plurimi splendoris ac decoris prodeuntem,
et cum ea plurimam multitudinem cadentium
scintillarum; quia praecepto omnipotentis
Patris Lucifer angelus, qui nunc est Satanas, in
ortu suo magna gloria ornatus et multa claritate
ac decore vestitus prodiit, et cum eo omnes scintillae
sui agminis tunc candentes in lucis fulgore,
nunc autem exstinctae in caliginis tenebrositate;
quoniam pronus ad malum, non aspexit in me solum
perfectum; sed existimabat confidens in seipsum,
posse incipere quod vellet, et perficere quod inciperet.
Unde quod sedenti in throno debebat honoris
quia per eum creatus est, hoc retorsit in seipsum,
atque in hoc ipso declinabat se ad malum. Quod
vero cum stella illa omnes eductae ad austrum, inspiciebant
ipsum sedentem in throno quasi alienam,
seque ab eo avertentes magis inhiabant ad aquilonem
quam eum inspicere vellent, hoc est quod Lucifer
omnisque comitatus ejus miserabiliter creatus
in ardente bono Dei constitit, quasi per obliquum,
in superbia videlicet dedignans regnantem in coelo;
quia ipsi omnes orti in creatione; ab initio gustaverunt
impietatem quae ad perditionem se vertit,
Deum inspicientes non sic quod eum scire vellent
in bonitate, sed quod se super eum velut super alienum
vellent elevare, cum flagrante scilicet elatione
se a cognitione ejus avertentes, et plus tendentes
ad casum suum quam Deum in gloria sua cognoscere
desiderarent. Sed quod statim in ipsa aversione
inspectionis suae omnes exstinctae sunt sic
versae in nigredinem carbonum, hoc est dum Deum
superbe dedignarentur scire, ipse Lucifer cum omnibus
sequacibus suis in malitia sua exstinctus est
a fulgore clari splendoris, quo per divinam potentiam
indutus erat, delens in seipso interiorem pulchritudinem,
qua debuit usus esse ad bonum; et se
porrigens ad deglutiendam impietatem; ita exstinctus
est ab aeterna claritate ut caderet in aeternam perditionem.
Unde omnes versi sunt in nigredinem
carbonum exstincti ignis; quia cum duce suo, scilicet
diabolo, exuti claritate sui splendoris sic exstinctae
sunt in perditione tenebrositatis, carentes
omni gloria beatitudinis, ut carbo caret omni luce
igneae scintillae. Quod autem ventus turbinis ortus
est ab ipsis, qui eas mox ab austro retro sedentem
in throno projecit ad aquilonem praecipitans in
abyssum, ita ut earum amplius nullam videre valeres,
hoc est quod maximus flatus impietatis erexit
se in ipsis angelis iniquitatis, cum Deo vellent
praevalere et eum per superbiam opprimere, qui
exsufflatus est in amarissimam nigredinem perditionis,
et eos de austro, id est de bono projecit retrorsum;
quod est in oblivionem Dei cuncta regentis,
quasi ad partem aquilonarem, ut ubi superbe
exaltari volebant, ibi confusi casum invenirent,
propter superbiam suam praecipitati in abyssum
mortis aeternae, quae perditio ipsorum est ut in nulla
claritate amplius videantur, ut per servum meum
Ezechielem saltui meridiano qui ardenter fructum
justitiae debuit et non attulit locutus sum dicens:
Ecce ego succendam in te ignem, et comburam in te
omne lignum viride, et omne lignum aridum; non
exstinguetur flamma succensionis et comburetur in
eo omnis facies ab austro usque ad aquilonem. Et
videbit omnis caro, quia ego Dominus succendi eam,
nec exstinguetur (Ezech. XX). Hoc tale est. O stulte,
qui in superbia tua te erexisti contra me, ego qui
nec initium nec finem habeo, faciam ut in zelo meo
accendatur in te ignis indignationis meae, per quem
comburam in te omnem viriditatem tuam qua voluisti
opus incipere, in falso vigore magis confidens
in te quam in me; quia elegisti in tua stulta scientia
esse secundum superbiam tuam comburamque in
te omnem ariditatem illam peccati tui et aliorum
perditorum cum peccatum in bono aridum suggeris
homini qui cinis est, quia suggestio tua non recipiet
in te ullam salvationem; sed fiet in te ignis
aeternus. Nec restat ulla tibi muneratio salutis,
nec illis qui te sequuntur in exemplo tuo. Et non
exstinguetur illa succensio poenarum in suppliciis
suis, sed comburet praecipitem superbiam quasi in
facie concupiscentiae aspectus honoris quem concepisti
velle habere in teipso, qui ejectus es ab
omni gloria tua; ab austro scilicet surgens in ardente
clarissima luce, et cadens in tenebras aquilonis,
id est inferni. Et hoc videbit omnis homo:
videlicet electi et reprobi cognoscentes gehennam,
quoniam electi eam cognoscunt; quia illam effugerunt;
reprobi autem, quoniam cum ea in poenis
permanebunt, scientes quia ego Dominus omnipotens
succendi eam ad retributionem malorum
tuorum, o diabole, nec exstinguetur in malis
tuis nec sequentium te. Et sic perditio diabolicae
superbiae projecit Satanam et angelos ejus in exteriores
tenebras aeternorum tormentorum sine ulla
consolatione luminis; ita ut illi nullus sit locus inventus
in aeterno lumine, et tu, o fragilis homo horrens
et stupens, eorum ultra nihil conspicere potuisti;
sicut etiam idem Ezechiel in spiritu meo
regi Tyri sub mystica significatione dicit: Omnes
qui viderint te in gentibus obstupescent super te. Nihil
factus es, et non eris in perpetuum (Ezech. XXVIII).
Hoc tale est. Omnes recti corde qui viderint te,
diabole, inebriatum vitiis in illis gentibus qui te
amplexantur in praevaricatione legis Dei, arescent
obstupescentes in tua sorde, quomodo polluis suggestione
tua templum in aedificatione Dei quod homo
est; et propterea nihil factus es per superbiam
tuam in qua cecidisti ab omni gloria salvationis;
quia omnino nullus vigor es, in nulla felicitate,
neque eris inventus ullam gloriam amplius
habens in aeternitate coelestium, quia tu confusus
es in illis in perpetuum sine fine.

Sed quod splendorem illum magnum qui eis abstractus
est, vidisti subito in earum exstinctionem
reverti ad ipsum sedentem in throno: hoc est quod
perspicuus et magnus fulgor quem diabolus propter
superbiam et contumaciam suam perdidit cum in
ipsum et omnes sequaces ejus intravit germen mortis
(erat enim Lucifer purioris luminis quam caeteri
angeli) reversus est ad Deum Patrem unde prodierat,
servatus in secreto ejus; quia locus gloriae
splendoris illius non debuit esse vacuus; sed Deus
servavit eum alteri factae luci. Nam ejus quem Deus
nudum surgere jussit atque non coopertum carne
qui diabolus est cum omni comitatu ejus in splendere
tamen clarum; splendorem servavit limo quem
formavit in hominem, tegens ipsum vilissima natura
terrae, ob idipsum ne se extolleret in similitudinem
Dei, quia quem clarum creaverat in multo fulgore
sed non coopertum tam fragili et tam misero tegmine
quo et homo, hic non potuit stare in elatione
sua, quia non est nisi unus Deus sine initio et sine
fine in aeternitate. Ac ideo sceleratissimum est prae
caeteris criminibus, quo quis se Deo simulat. Nunc
autem ego Deus coelestis servavi illustre lumen
quod retraxi a diabolo propter malum ejus, hoc diligenter
abscondens apud me, et dedi illud limo
terrae quem formavi ad imaginem et similitudinem
meam, quemadmodum aliquis homo facit, cum filius
ejus moritur cujus haereditas non transit in natos
ejus; quia absque liberis decessit; haereditatem
filii attrahit sibi pater et proponit eam in mente
sua alii suo filio nondum sibi nato, daturus eam illi
cum natus fuerit ex ipso. Nam diabolus cecidit absque
haerede, quod est in recta intentione bonum
opus: quia nunquam aliquid boni fecit nec incoepit,
et ob hoc accepit alter haereditatem ejus, qui etiam
cecidit, habens tamen haeredem, scilicet inceptionem
obedientiae; quoniam eam suscepit cum devotione,
quamvis opus ad hoc pertinens non perfecerit,
sed gratia Dei perfecit illud opus in incarnatione
salvationis populorum, in restaurationem bonae
haereditatis. Atque ideo recepit homo haereditatem
suam in Christo, quia non dedignatus est in initio
praeceptum Dei, cum omnino diabolus non desideravit
servitium Creatoris sui in bono, sed honorem
in superbia: unde non recepit gloriam suam sed in
perditione periit.

Et sicut Goliath surrexit despiciens David; ita
erexit se diabolus in praesumptionem in seipso, volens
similis esse Altissimo. Et ut Goliath ignorans
vires David eum prorsus nihili reputans vilipendit,
sic cumulata superbia diaboli contempsit humilitatem
in humanitate Filii Dei, qui in mundo natus,
non gloriam suam sed gloriam Patris per omnia
quaesivit. Quomodo? Diabolus non desideravit imitari
hoc exemplum, ut se subderet suo Creatori
quemadmodum se Filius Dei subdidit suo Patri. Attamen
David amputavit caput Goliath in secreta
fortitudine Dei, ut Spiritu sancto inspirante scriptum
est: Assumens autem David caput Philisthaei
attulit illud in Jerusalem, arma vero ejus posuit in
tabernaculo (I Reg. XVII). Hoc tale est. Spolia et direptiones
diaboli accepit fortissimus Filius meus,
cum dejecit caput ejusdem serpentis antiqui. Ubi?
In utero Virginis quae hoc caput contrivit. Per quem?
Per eumdem Filium suum. Quae est haec contritio?
Sancta humilitas, quae in matre et filio apparens
percussit primum initium superbiae, quod est caput
diaboli. Et sic Filii mei, secundum carnem, victrix
humilitas attulit ipsum caput in sanctam Ecclesiam
quae est visio pacis, ei ostendens quod per ipsam
fortissimam humilitatem interfecta esset superbia
diaboli; fortissima vero arma ejus sunt multiformia
ejus vitia, quibus ille superavit genus humanum
quod eum pro Deo coluit, sic exterrens in vitiosis
artibus suis ut arma exterrere solent homines. Haec
confregit Filius meus ponens ea in tabernaculo suo,
id est in passionem corporis sui dum pateretur in
cruce. Unde ipsam pugnam dimisit etiam in tabernaculis
simul in corporibus electorum membrorum
suorum: ut et ipsi distribuant arma diaboli cum
ipso. Quomodo? Ut sicut ipse devicit diabolum in
passione sua, sic et ipsi eum devincant se constringentes
in desideriis, et non sint consentientes vitiis
illius. Et secundum similitudinem hanc, ut gloria
Goliath data est David: ita gloriam quae ablata est
primo angelo, dedi Adae et generi ejus, quod confitetur
me servans praecepta mea, interempta superbia
diaboli. Qui autem interioris sensus perspicaces
audiendi aures habet, hic in ardenti amore
speculi mei, ad verba haec anhalet, et ea in conscientia
animi sui conscribat.

VISIO SECUNDA.

SUMMARIUM.---Quod fides magna in virtute, palam surrexit in circumcisione Abrahae. Quod fides conjuncta
est timori Domini et timor Domini fidei. Quod fideles per quatuor partes terrae super fide bona opera
aedificant. De quatuor quadris. Quod oportet hominem humiliter incedere et insidias diaboli sapienter
fugere. De quatuor angulis aedificii quod significent. Item aliter de eisdem angulis. Quod hominibus a Deo
Patre datur munitio et defensio ad bene operandum et circumspecti sunt quia cinerea caro sunt. De
speculativa scientia. Verba Pauli. Verba Salomonis. De operatione duarum causarum. Quod rectae
institutiones surrexerunt in Abraham et in Moyse. Quod spectativa scientia coepit in Noe apparere
regnante tamen iniquitate usque ad Abraham et Moysen sine interruptione. Verba Pauli ad eamdem rem.
Quod rectum opus ostensum est in Abraham et in Moyse, perspicua justitia in Incarnatione Filii Dei,
ardens opus per baptismum in Ecclesia durans in finem mundi. Verba David ad eamdem rem. Quod
membra Christi constant adhuc imperfecta in electis suis et Ecclesia caret adhuc futura perfectione quam
habitura est. Quomodo denarius numerus attenuatus per Adam, surrexit in Filii Dei in denarium,
et denarius in millinarium. Verba Evangelii de eadem re. Quod in quinque vulneribus Christi peccata
hominum delentur. Quod homo quinque sensibus Spiritu sancto sibi inspiratis, discerni bonum et malum.
Quod homo anima et corpore laboret devitare malum et facere bonum in prosperis et in adversis.
Quod humana mens debet habere sapientiam et discretionem ad cognoscendum Deum. Quod homo ex
quatuor elementis constans fidem catholicam aequali devotione colat. Quod fidelis homo ascendat de virtute
in virtutem. Quod Filius Dei missus est in mundum secundum tempus praeordinatum a Patre ut proficeret
voluntatem Patris in redemptione hominis. Quod superbiam mali vel finem ejus in operante creatura,
aut initium aut finem supernae justitiae justamque distributionem voluntatis Dei: nullus homo perscrutari
potest.

Deinde vidi inter ambitum circuli qui protendebatur
de sedente in throno quasi montem magnum
conjunctum radici illius immensi lapidis super quem
nubes cum throno et sedente in eo posita erant:
ita quod lapis in altitudinem erectus et mons in
latitudinem extensus videbatur. Et super ipsum
montem stabat velut quoddam aedificium quadrangulum
ad similitudinem urbis quadratae formatum,
aliquantulum obliquum habens situm, cujus angulus
unus respiciebat ad orientem, et alius ad occidentem
et unus ad septentrionem et alius ad meridiem;
aedificium autem circuitu suo murum unum
biformem gerebat, cujus forma una erat quasi splendor
lucidus ut lux diei, et altera quasi compaginatio
lapidum adinvicem conjuncta in angulo orientali
et in angulo septentrionali, ita ut pars illa lucida
muri protenderetur ab angulo orientali et finiretur
in angulo septentrionali, tota integra et non habens
ullum locum interruptum, et pars alia scilicet lapidea
extenderetur ab angulo septentrionali ad angulum
occidentalem et ad angulum meridianum et
finiretur in angulo orientali, habens duo loca interrupta
inter angulum videlicet occidentalem et angulum
meridianum. Longitudo autem aedificii erat
centum cubitorum, et latitudo ejus quinquaginta cubitorum,
et altitudo ipsius quinque cubitorum: ita
ut ejus duo parietes in utroque latere ipsius essent
unius longitudinis, et alii ipsius duo parietes in
fronte et in fine ejus, unius latitudinis. Sed et idem
quatuor parietes ubique in circuitu ipsius aedificii
aequalis erat altitudinis, exceptis propugnaculis ejus
quae aliquantulum eminebant altitudinem ipsius. Latitudo
autem inter ipsum aedificium et splendorem
ex praedicto circulo se in profundum abyssi extendentem
erat in vertice orientalis anguli unius palmi,
alibi autem, id est in septentrionali et in occidentali
atque in meridiana parte tanta undique erat latitudo
inter idem aedificium et splendorem, ut ejus
amplitudinem nullo modo comprehendere possem.
Et haec, me admirante, qui sedebat in throno iterum
dixit ad me: Fides quae in antiquis sanctis cum
opere justitiae per bonitatem Patris desuper aedificato,
velut in pallore apparuit, incarnato Dei Filio,
aperta manifestatione, cum ardentibus operibus
ardenter in lucem processit, quando Filius Dei caduca
non concupiscens, ea exemplo suo conculcari
et coelestia amari perdocuit; cum priores Patres
mundum non fugientes, nec se ab eo separantes
Deum simplici tantum credulitate et humili devotione
colebant; quia nondum ut omnia desererent
eis ostensum fuerat. Unde etiam quod vides intra
ambitum circuli qui protenditur de sedente in throno,
montem magnum conjunctum radici illius immensi
lapidis super quem nubes cum throno et descendente
in eo posita sunt, ita quod lapis in altitudinem
erectus et mons in latitudinem extensus videtur:
hoc est quod in potente ac forti opere potestatis
superni Patris qui potenter operatur, stat
mons significans fidem, quae magna est in virtute,
palamque surgens in circumcisione Abrahae, et ita
proficiens usque in Filium superni Dei post ruinam
serpentis antiqui per Spiritum sanctum inspirata
hominibus, ut in bonitate Patris fideliter operantes
illum credant omnipotentem esse Deum, qui tam
magnum hostem superare potuit, ita quod per eamdem
credulitatem sublevati ad gloriam illam pertingant,
de qua diabolus per superbiam suam dejectus
periit.

Atque idem mons positus est ad radicem praedicti
lapidis mysterium timoris Domini habentis, quia
fides conjuncta est stabilitati timoris Domini, et timor
Domini etiam fortitudini fidei, scilicet cum de
Patre missus est Filius nasci ex Virgine, et cum de
Filio pullulabat vera fides primum in fundamentum
boni operis, quam timor Domini profert cum omnibus
virtutibus tangens Deum in altitudine sua: ita
ut in sapientia fidelium mentium Deus super omnia
regnans fideliter colatur: Quomodo? Quoniam timor
Domini secreta coeli visu circumspectionis acute
penetrat: quia ipse initium justae intentionis est,
cum qua etiam beata fides apud Deum in latitudinem
perfectionis extenditur cum in bonis operibus
ad sanctitatem dilatatur. Sed quod super ipsum
montem stat aedificium quadrangulum ad similitudinem
urbis quadratae formatum, hoc est quod super
fidem bonitas Patris bona opera aedificans, multos
fidelium per quatuor angulos terrae colligens trahit
ad coelestia, sic monitos in stabilitate virtutum ut
coelestis Pater in sinu suo, hoc est in interiori potestate
et in mystico consilio suo eos benigne componat
cum quatuor quadris in fide. Quomodo? Ego,
qui sum Altissimus, ordinavi in opere meo primum
quadrum hominum, videlicet Adam, cujus genus
ipso dormiente per magnum schisma se debilitans,
processit usque ad secundum quadrum, id est ad
Noe sub quo diluvium factum est, ubi et mysteria
Filii mei in arca praemonstravi. Sed in eo quadro
quae est Noe, per admonitionem meam manifestavi
illam lucidam partem muri praedicti aedificii; quia
ibi in diluvio suffocans peccatores, innui hominibus
ut mortem fugerent et vitam appeterent, sic eis palam
aperiens speculativam scientiam cognitionis
duarum viarum. Quid hoc? Homo viret et viget in
vivente vita quae anima est, per quam speculatur et
cognoscit duas semitas videlicet bonum et malum,
quoniam homo tangitur alterutra parte harum: ita
quod manens in corpore sive bonum sive malum
cum anima et corpore operatur, quod quidem ipse
incipit per operationem animi sui, voluntatem
suam ita in opere complens. Et sic in nos ostensa
est per admonitionem meam speculativa scientia
duarum viarum, scilicet acutissima consideratione
malum spernere et bonum diligere, quae ita cum
emissione circumcisionis tendit in praecursu voluntatis
Dei, usque ad tertium quadrum, in quo Abraham
et Moses conjuncti sunt in circumcisione et
lege; quae circumcisio et lex ita procedebat usque
ad quartum quadrum sanctae Trinitatis: in quo Vetus
Testamentum in Filio Dei finitum est cum exteriori
significatione. Unde etiam surrexit interius
germen per Filium Dei in Ecclesia: qui natus et
passus pro salute hominum resurgens etiam et rediens
ad Patrem, angulum illum qui in casu Adae absconsus
et attenuatus erat restauravit in salvationem,
per animas hominum.

Quod autem aedificium aliquantulum est in obliquum
situm, hoc est quod homo qui opus Dei est,
non potest prae fragilitate sua incedere firmiter sine
peccato, et audacter sine timore fragilis carnis diabolum
superando, sed eum oportet illum humilitate
devitare, et insidias ejus sapienter fugere ne peccet,
atque fideliter se conjungere bonis operibus,
et sic constare in Filio Dei, qui quasi in angulo
sedens lapis angularis est, hoc pacto opus electum
in homine conjungens. Sed quod angulus unus respicit
ad orientem et alius ad occidentem et unus
ad septentrionem et alius ad meridiem, hoc est
quod Filius Dei natus est ex Virgine et passus in
carne, ut in ortu justitiae homo restauraretur ad
vitam cui omnis justitia apposita est, quod est angulus
orientalis inde surgente salvatione animarum,
ut Deus complevit in Filio suo omnem justitiam
quae ab Abel usque ad ipsum praefigurata est;
in quo finita est constitutio carnalis observationis
Veteris Testamenti, jam veniente salute fidelium
hominum per fidem, quam Filius Dei attulit missus
a Patre in mundum in fine temporum, quod est
angulus occidentalis. Contra diabolum quoque in
Abraham et in Mose elevavit se justitia qui praemonstrabant
promissam gratiam per quam homo
salvatus est quem diabolus deceperat, occidendo
eum ut latro in lapsu Adae, quod est angulus septentrionalis;
unde et miserabilis ac mortalis casus
qui factus est in humano genere, postea per supernam
gratiam nobiliter et magnifice restauratus est
pleno fructu, in ardente opere Dei et hominis,
quod est angulus meridianus. Angulus etiam meridianus
est; quia primus homo Adam a Deo creatus
est. Sed quod ab hoc angulo speculativa scientia
cognitionis duarum viarum non incipit fulgere, id
est ab ipso Adam; hoc ideo est, quia genus suum
incompositum erat, non colens Deum in scientia
sua officiosum servitute legis, sed tantum propriam
voluntatem suam adimplens cum summo malo, ita
ut nec in recta scientia Dei nec in vera beatitudine
esset fulgens: imo in morte jacens, sed absconsum
erat tantum in corde Patris, quid cum homine
facere decrevisset. Angulus etiam in oriente designat
Noe, ubi se justitia ostendere incoepit, et ubi
etiam aperte manifestata est praemonstrata speculativa
scientia, ostendens omnem sanctitatem quae
postea in Filio Dei perficienda erat. Et quia unaquaeque
justitia in Filio Dei qui est verus Oriens
erat incipiens, ideo est hoc aedificium primum appellandum
ad orientem in honore sanctitatis, quae
primum etiam in Noe veraciter declarata est. Angulus
quoque in septentrione est Abraham et Moses:
qui adversus Satanam cum operis exsecutione
praedictam speculativam scientiam circumtegebant
quasi eam circumaedificarent cum pretiosis lapidibus,
et cum desuper aurato opere perspicuae justitiae Dei
quod erat circumcisio et lex; quia justitia ante
circumcisionem et legem, quasi nuda erat absque
opere. Et quartus angulus occidentalis praefigurat
etiam veram Trinitatem; quae palam manifestata
est in baptismo Salvatoris, qui erexit plenam et
sanctam civitatem Jerusalem cum omni opere suo,
recurrens ad coelum in salvatione animarum. Sed
quod ipsum aedificium in circuitu suo murum unum
binae formae habet, cujus una est quasi splendor
lucidus ut lux diei et altera quasi compaginatio
lapidum adinvicem conjuncta in angulo orientali et
in angulo septentrionali, hoc est quod per bonitatem
Patris hominibus ex omni parte data est quasi
securitas una, id est munitio et defensio in bonis
operibus ut ipsis circumdati et confortati carnales
concupiscentias deserant, et ad unum Deum qui
munimentum eorum est confugiant. Qui murus in
duabus est formis quia una forma muri est veluti
speculativa scientia duarum viarum, quoniam illam
scientiam in acutissima et certissima exquisitione
speculationis animi sui habet homo, ut sit circumspectus
in omnibus viis suis et etiam alia forma
muri est veluti cinerea caro hominis, quia a Deo
creatus est homo operans, factum opus in operatione.

Et haec speculativa scientia lucet in splendore
lucis diei; quin per eam homines actus suos vident
et considerant, quia splendidus radius est humanae
mentis, se caute circumspicientis, in homine siquidem
apparet haec praeclara scientia ut candida nubes
permeans mentes populorum in celeritate sicut
et nubes cito difflatur in aere, lucensque ut lux
diei quoniam ipsa candida declaratur propter splendidissimum
opus quod Deus benigne operatur in
hominibus, scilicet ut cum ipsi devitant malum,
perficiant bonum quod in eis quasi lux diei lucet.
In ipsa quoque scientia procedit unumquodque
opus in homine. Quomodo? Homo habet duas vias.
Quomodo? Ipse est sciens bonum atque malum cum
sensibilitate, qui, dum transit de malo, operando
bonum, imitatur Deum faciens bonum in ipso, qui
justus est nolens injustitiam. Sed dum operatur
malum, implicatur per seductorem diabolum in peccatis,
qui non vult desistere nisi sentiat illum in
vinculo malorum operum, quoniam diabolus quaerit
iniquitatem, fugiens sanctitatem. Si autem homo
abstrahit se a malo et operatur bonum: tunc suscipit
cum summa bonitas, quia seipsum propter
amorem Dei superavit: qui Filium suum tradidit
pro eo in mortem crucis. Unde etiam scientia haec
est speculativa: quia ipsa est quasi speculum hoc
modo, quoniam ut homo aspicit faciem suam in speculo
utrum sit in ea pulchritudo an maculositas;
sic inspicit ipse in scientia bonum et malum in
facto opere, quod considerat intra se, quia haec
consideratio est in rationali sensu quae Deus inspiravit
in homine, cum in faciem ejus inspiravit spiraculum
vitae in anima. Nam vivere pecorum deficit;
quia rationale non est, anima autem hominis
nunquam deficit; quia in aeternum vivet, quoniam
rationalis est. Unde etiam homo sentit in consideratione
boni et mali quod ipse opus sit reprobum
vel electum, per gratiam Dei formatus et inspiratus
rationali sensu in ortu creationis suae, illa gratia
eum iterum restaurante in electione baptismi, et
in salvatione animae novi testimonii, ut dicit Paulus
amantissimus meus de illa electione gratiae:
Reliquiae secundum electionem gratiae salvae factae
sunt. Si autem gratia, jam non ex operibus: alioquin
gratia jam non est gratia (Rom. XI). Hoc tale est.
Reliquiae quas laqueus mortis non comprehendit,
ut declinarent ad exemplum diaboli, illae salvae
factae sunt aperta salvatione dum Deus misit Filium
suum incarnari quod est electio gratiae pro salute
manifestata hominum. Quomodo? Gratia Dei constituit
hominem, sed ille lapsus est in pravis operibus.
Tunc ostensa est electio gratiae in electo
vase, cum ex Virgine Filius Dei natus est, in quo
possibile non erat fieri ullum lapsum. Nam si quisquam
hominum rem aliquam utilem facit quae ipsi
ab alio abstrahitur, tunc eligit sibi aliam utiliorem,
quam ei nullus auferre possit, et in qua ipse plene
abundet. Sic fecit gratia Dei. Ipsa enim formavit
Adam primum hominem, quem diabolus abstraxit
ab innocentia operis, sed eadem gratia fecit postea
plenitudinem bonorum operum per Filium Dei in
salvatione animarum. Si autem gratia Dei fecit
salvationem, tunc salvatio non est facta ex merito
hominum. Quomodo? Justitia operis defecit in
Adam: ita quod homo nunquam rediret in salvationem
per merita operum suorum, nisi recuperaretur
per eamdem gratiam in justissimo Filio Dei
per opera ipsius, quia obediens factus est Patri
suo, et nisi homo etiam mundaretur per baptismum
quod Filius Dei tradidit hominibus cum bono opere,
quod opus gratia Dei operatur cum homine: et
homo opus illud cum illa. Ideoque est gratia Dei
cum hoc opere; et hoc opus ortum est de gratia.
Quod si salvatio esset ex merito hominum et rectum
opus hominis esset proprium ei a seipso, ita
quod gratia Dei opus illud non accenderet, tunc
gratia non esset gratia. Quomodo? Tunc esset
homo a seipso et non a Deo: et nulla creatura
redderet gratias Deo, et gratia Dei nihil esset.
Nunc autem gratia Dei constituit hominem rationalitate
subnixum ut justitiam operetur in scientia
boni et mali, quatenus hac scientia appetat bonum
abjiciens malum et ut sic cognoscat vitam et mortem
per hoc eligens in qua parte remanere desiderat,
ut Salomon in intellectu sapientiae inquit:
Apposuit tibi aquam et ignem: ad quod volueris
porrige manum tuam (Eccli. XV). Hoc tale est. Deus
apposuit homini in prima suscitatione animae vim
magnam et acutam videlicet notitiam malorum et
bonorum, quae sunt aqua et ignis. Nam sicut aqua
semper inundat et celat in se multa mortifera animalia
plurimaque inutilia, ita est etiam homo inundans
in malis factis suis, celans ea ne divulgetur.
Et ut etiam ignis urit non perferens intra se ullam
impuritatem incombustam, et ut faber per ignem
puriora facit monilia sua ablata rubigine, sic etiam
bonum facit hominem purum, evellens ab eo rubiginem
nequitiae. Nam aqua et ignis dissentiunt,
suffocantes et necantes se invicem. Sic etiam facit
homo. In malo enim necat bonum, et in bono necat
malum atque in utroque semper occultat intra se
silenter sua desideria, hac aut illac versans illa.

Et in ipsa commotione desideriorum habet optionem
voluntatis illius viae quam desiderat: et ad
illam convertit se cum voluntate operis, quasi
manum ad hoc porrigendo scilicet bonum opus
perficiens adjuvante Deo per gratiam, et malum
peragens insidiante diabolo per suggestionem artium
suarum, ipso quidem homine haec inspiciente in
scientia rationalitatis suae. Nam in illa scientia
inspicit bonum et malum, et inde oritur in ipso
desiderium optionis duabus viis boni videlicet
et mali, secundum voluntatem ipsius. Quid hoc?
Optio est quod homo videt in desiderio animi sui
quasi in speculo res aliquas dicens intra se: Utinam
possem hoc vel illud agere, ad quod nondum
accedit per opus, sed habet illud in scientia sua,
positus quasi in capite duarum viarum, quod est
scientiam habens occasionum boni et mali, et ita
secundum desiderium suum tendit tandem ad opus
illud sive sursum sive deorsum.

Et altera forma muri quam vides quasi compaginationem
lapidum ostendens genus humanum,
designat etiam rectas institutiones quae surrexerunt
in mentibus hominum, ut in Abraham et in
Mose ac in caeteris, qui erant praecedens germen
legis Dei, cum omnibus appendiciis justitiae Dei in
lege usque in novissimum tempus. Quomodo? Scilicet
quod opus Dei est in homine et per hominem,
ita quod Deus misit Filium suum propter salvationem
hominum in fine legis, sine peccato et operantem
in humano corpore, atque ponentem fundamentum
fidei super seipsum, hoc modo quod portavit
genus humanum cum primo homine ejecto de
paradiso propter praevaricationem justitiae, faciens
omne hoc mirabile in homine per legem suam ubi
comprehendis Christianam multitudinem quae haec
aedificatio est in bonitate Patris, et quod homo reponendus
est in coelesti Jerusalem. Unde et ipsae
duae muri formae in unum coadunatae sunt in parte
orientis et septentrionis, quoniam in speculativa
scientia et in humano opere est communis terminatio
injustitiae, in qua genus humanum erat in oblivione
Dei implicatum, quae se erexit primum ab
Adam cum insana injustitia ante diluvium: ita
quod ipsa depressa est cum omni sua gente propter
magnam iniquitatem in diluvio aquarum, ubi scientia
speculativa apparere incoepit per inspirationem
meam cum scientia boni in Noe admonitio Dei erexerit:
tamen cervix et appetitus mali in recordatione
ipsius processit exitialiter ad aquilonem, ita
quod iniquitas rebellionis contra Deum non est conculcata
usque ad Abraham in quo suffocata est ut
in angulo septentrionali: cum in eo orta est acutissima
acies justitiae Dei. Quod vero illa lucida
pars muri protenditur ab angulo orientali et finitur
in angulo septentrionali, tota integra, et non habens
ullum locum interruptum, hoc est quod speculativa
scientia in munitione mentium hominum
ab angulo orientali, id est a diebus Noe incoepit apparere,
cum prius ante Noc studebat iniquitas hoc
adimplere quod perpetrare posset in irritatione Dei,
hominibus magis concupiscentias suas sequentibus
quam culturam Dei amantibus, quia primum genus
hominum ab Adam ubi speculativa scientia absconsa
erat, deglutivit diabolus in omni voluntate sua usque
ad Noe, in quo illa scientia aperte ostensa est, ut
dictum est, nihilominus tamen adhuc confidebat
diabolus quod esset habiturus omne genus humanum:
iniquitate ita in praecepto ejus procedente
usque ad angulum septentrionalem, hoc est ad
Abraham et Mosen; quoniam ante eos in speculativa
scientia erat iniquitas quasi integra in sua nequitia,
et nondum interrupta aut contrita per constitutam
justitiam legis Dei, quia necdum circumcisio
aut lex data fuerat, in quibus tunc Patribus ipse
diabolus incoepit confundi, cum prius quasi confidenter
in mundo regnaret, sicut aperit Paulus meum
lucidum vas electionis: Regnavit mors ab Adam
usque ad Mosen etiam in eos qui non peccaverunt,
in similitudinem praevaricationis Adae qui est forma
futuri (Rom. V). Hoc tale est: Mors regnavit nullo
contra eam militante, nulloque eam superante
bello, ab Adam usque ad Mosen. Quomodo? Quia
austeritas et cultura legis ante Mosen data non
erat: excepto quod circumcisio in Abraham jussione
Dei facta, ipsam leviter praemonstraverat,
sed mortis vitium processit de errore in errorem,
ut sibi placuit. Tunc surrexit in voluntate Dei fortis
miles Moses, et praeparavit fortia arma justitiae,
in quibus mors in suo cultu destructa est per instrumenta
legis, quia lex abscondit in se omnem
salvationem animarum, cum praesignificatione Filii
Dei, quia etiam mors dominabatur in innocentibus:
qui prae simplicitate moderationis suae nesciebant
in actibus suis opus praevaricationis Adae in
nationibus, qui est forma futuri. Quomodo? Adam
a Deo fuit creatus justus et innocens ab omni conceptione
et inceptione peccati: sic etiam Filius Dei
natus est ex virgine Maria, veniens absque ulla
macula peccati.

Sed ut vides quod illa lapidea pars muri extenditur
ab angulo septentrionali ad angulum occidentalem
et ad angulum meridianum, et finitur in
angulo orientali; hoc est quod recta opera hominum
cum quibus in Deum muniti sunt, processerunt
quasi de angulo septentrionali, id est de circumcisione
Abrahae cum lege Mosi et cum appenditiis
justitiae eorum in hominibus usque ad angulum
occidentalem, ubi surrexit perspicua justitia in incarnatione
Filii Dei, ab inde ultra extensa usque
ad angulum meridianum, ubi ardens opus per baptismum
et per reliquam justitiam electae et novae
sponsae ejusdem Filii Dei, ad restaurandum Adam
in salvationem accensum est, iterum inde ultra prolongata
terminumque ponens in primo angulo orientali,
ita revertendo ad summum Patrem. Quomodo?
Ipse summus Pater erat in mysterio suo unamquamque
justitiam ordinans quomodo redire deberet
primi hominis casus in salvationem animarum
revertendo ad Deum. Quia homo ceciderat, ideo
surrexi in misericordia et misi Filium meum in restaurationem
salvationis animarum, sicut servus
meus psalmista David ostendit dicens: Sed in lege
Domini voluntas ejus, et in lege ejus meditabitur die
ac nocte (Psal. I). Hoc tale est: In lege justitiae quam
Unigenitus meus natus ex Virgine demonstravit
mundo, qui cum Patre et Spiritu sancto unus Deus
existens omni dominatur saeculo: ita quod ipse Filius
Patris incarnatus et homo visibilis visus, Dominus
et elevatus in carne super omnem creaturam
fuit voluntas Patris in salvatione. Quomodo? Quia
Filius Dei ante saecula a Patre genitus, postea in
mundo natus ex matre in fine temporum necdum
incarnatus manebat in Patre invisibilis, ut voluntas
invisibilis est in homine antequam exeat in opus,
visibilis deinde apparuit in carne pro salute hominum:
ita ut cum Filio suo meditatur omnipotens
Pater omnem justitiam contra primum casum Adae.
Ubi? In dilectione Filii Dei, qui ante tempora in
divinitatis gloria manens in Patre mirabiliter postea
sub statuto tempore mundi, incarnatus est, quem
Pater de corde suo in mundum misit summum sacerdotem
super omnem justitiam. Unde et legem
justitiae ipse Filius collegit ut eam accepit a Patre
facta lege hominum in eum crediturorum. Sed in
illa lege quam Pater in Filio suo constituere atque
condere voluit, meditatur in die. Quomodo? Scilicet
in die quae ipse est, cum nulla obscuritas iniquitatis
erat in ulla creatura priusquam ullam creaturam
conderet saeculorum meditatus est istam legem Filii
sui. Et etiam in nocte. Quomodo? Quia in facta
creatura dum se incepit erigere malum quod est
quasi obscuritas noctis, in angelo et in homine meditatur
etiam Pater usque in novissimum diem in
quem pertingunt opera sua quae ineffabiliter operatur,
ostendens et aperiens legem Filii sui, cum in
ipso perficit omnia bona, quae in homine perfici
debent.

Sed ut vides quod lapidea pars muri habet duo
loca interrupta inter angulum videlicet occidentalem
et angulum meridianum: hoc est quod opus
humani generis in munitione defensionis suae, duobus
modis adhuc imperfectum est, cum membra
incarnati Filii Dei constant adhuc quasi imperfecta in
electis suis, quod est primus interruptus locus velut
ab occidente, quoniam Filius Dei missus est in
mundum in fine temporum, et cum deinde Ecclesia
similiter adhuc quasi imperfecta est in omnibus
virtutibus suis, ut consistere et aedificari debet in
coelesti Jerusalem, quod est alter interruptus locus
velut ad meridiem, cum Ecclesia perficietur in
coelestibus. Quod autem longitudo ipsius aedificii
est centum cubitorum, hoc est quod denarius numerus
attenuatus erat in praevaricatore homine, et
recuperatus est in Filio meo per multiplicem denarii
centenarium numerum, multiplicium virtutum in
salvatione animarum, de quo denario per centenarium
deinde ascendit millenarius numerus perfectus
in omnibus virtutibus, ut plane evacuentur
mille artes diaboli, cum quibus seducit omnem
gregem amabilium omnium omnipotentis Dei. Quid
hoc? Ego Omnipotens constitui initio ardentia et viventia
lumina quae lucerent in splendoribus suis; sed
quaedam perstiterunt in amore meo, quaedam autem
ceciderunt despiciendo Creatorem suum. Sed non decuit
me Creatorem ut institutionem meam, vacuam
et irritam relinquerem. Quomodo? Angelica scilicet
creatura superbientis agminis hoc bonum quod
Creator suus ipsi indulsit ad cognitionem suam; illud
sibi ipsi deputavit in fallacem gloriam, se posse
similem esse Creatori suo, unde cecidit in mortem.
Tunc praevidit Deus, quia quod in perdito agmine illo
cecidit, fortius restaurandum esse in alio. Quomodo?
Quia creavit hominem de limo terrae viventem in
anima et corpore ut ad gloriam illam pertingeret,
de qua praevaricator diabolus cum suis imitatoribus
ejectus est; quoniam homo valde charus est Deo,
cum et eum fecerit ad imaginem et similitudinem
suam, ita ut in perfectione sanctitatis operaretur
omnes virtutes, sicut et Deus condidit creaturas
omnes, et ut etiam impleret operando in humillima
obedientia et in opere virtutum subministratione
laudis inter gloriosos angelos ordinem, ut in hoc
beatitudinis culmine, adornaret laudem supernorum
spirituum, qui assidua devotione sunt laudantes
Deum, atque in eadem beatitudine sua hoc adimpleret,
quod perditus angelus in praesumptione sua
ruens evacuavit. Ideoque est homo plenus denarius
numerus, qui haec omnia per virtutem Dei
perficit.

Sed denarius numerus in sua natura multiplicat
centenarium in hac intentione, quia homo diabolica
seductione corruens, a Deo tandem divina miseratione
et inspiratione admonitus strenue incipit
Deum agnoscere cum lege et prophetia Veteris Testamenti,
et deinde acutius cum sanctitate ac omnibus
ornamentis invictae constantiae Ecclesiae.
Sicque incepit homo operari omnes virtutes ab Abel
ita eas perficiendo usque ad novissimum justum,
quod est centenarius numerus longitudinis hujus
aedificii, quod Deus in mystica figura demonstrat
hominibus, ne desperent prolapsi in iniquitatibus
suis; sed ut surgentes ab eis fortissime laborent in
opere Dei; quia et unusquisque cadens in peccatis,
cum se erigit ab eis, fortior erit quam prius esset,
sicut et Deus majores et fortiores virtutes restituit
in homine, Filium suum mittens in mundum ad erigendum
collapsum genus humanum, quam primus
homo operatur. Unde et homo fortius operatur in
anima et corpore quam si esset sine corporali gravedine,
quoniam militat in seipso in multis periculis
perficiens fortissima bella, et victoriosus existens
cum Domino Deo suo fideliter militans ei,
sic ipsum cognoscens in militia sua, corpus suum
castigando, quia angelus carens gravedine terreni
corporis, est tantum miles coelestis harmoniae lucidus
et purus perseverans in visione Dei; homo vero
gravatus corporali putredine est fortis et gloriosus
sanctusque miles, cum restaurato opere, qui operatur
propter Deum in anima et corpore, ita per centenarium
numerum praesentis laboris pertingens ad
millenarium futurae retributionis, videlicet cum in
novissimo die plenam mercedem accipiens sine fine
in anima et corpore gaudebit in coelesti habitatione.
Sic ergo denarius attenuatus numerus, recuperatus
est per Filium meum, qui natus ex virgine et passus
in cruce hominem reduxit ad coelestia, ut ipse
in Evangelio dicit: Quae mulier habens drachmas
decem, si perdiderit drachmam unam, nonne accendit
lucernam et everrit domum, et quaerit diligenter
donec inveniat? Et cum invenerit, convocat amicas
et vicinas, dicens: Congratulamini mihi, quia inveni
drachmam quam perdideram (Luc. XV). Hoc tale
est: Sancta divinitas habuit drachmas decem, id
est in electis angelis et in homine decem ordines
supernarum distinctionum, sed drachmam unam
perdidit, cum homo magis diabolicam seductionem,
quam divinum praeceptum secutus in mortem cecidit.
Unde ipse accendens lucernam ardentem,
scilicet Christum verum Deum et verum hominem,
splendidissimumque solem justitiae, everrit per eum
domum, id est Judaicum populum, et inter legem
quaesivit diligenter omnem sanctificationem quae
fuit in salvatione, in qua instituit novam sanctificationem,
et sic invenit drachmam suam, hominem
scilicet quem perdiderat. Tunc convocavit amicas,
id est saeculares justitias et vicinas, id est spirituales
virtutes, dicens: Congratulamini mihi laudabiliter
et congaudete et aedificate coelestem Jerusalem ex
vivis lapidibus, quia hominem inveni, qui perierat
deceptione diaboli.

Sed ut vides quod latitudo hujus aedificii est quinquaginta
cubitorum, hoc est quod omnis latitudo
vitiorum hominum, qui in opere Dei aedificare debuerunt,
magis tamen concupiscentias suas sequentium
quam opus Dei colentium, in diffusis quinque
vulneribus Filii mei quae in cruce passus est, misericorditer
abstergitur et remittitur, ita quod vulnera
manuum ejus opera manuum inobedientiae Adae et
Evae deleverunt, et vulnera pedum ejus liberaverunt
itinera humani exsilii, et vulnus lateris ejus de
quo orta est Ecclesia, delevit culpam Adae et Evae,
quoniam de latere Adae Eva creata est. Unde et Filius
meus in ligno fixus est, ut ea aboleret quae
per lignum praevaricatio facta est, atque aceto et
felle potatus est, ut gustus pomi noxialis dilueretur.
Et altitudo ejus est quinque cubitorum; qui est excellentia
divinarum scientiarum in Scripturis quae
propter opus Dei sunt in quinque sensibus qui sunt
in homine; quos inspiravit Spiritus sanctus ad utilitatem
hominum, quia homo cum quinque sensibus
suis respicit ad altitudinem divinitatis, discernens
unum quodque, bonum scilicet et malum. Unde et
ejus duo parietes in utroque latere ipsius sunt
unius longitudinis; quoniam in aedificio bonitatis
Dei quasi in duobus parietibus animae et corporis
utriusque lateris, prosperi scilicet et adversi, hominem
constantissime oportet laborare. Quomodo? Ut
devitet malum et operetur bonum. Quomodo? Quia
profunda et incomprehensibilis divina potestas instituit
hominem, ut totis viribus suis et toto sensu
suo colat Deum aequali devotione in longitudine intelligibilis
rationalitatis; quoniam dignum est ut
Creator omnium, ante omnia, et super omnia dignissime
colatur Deus. Quapropter et alii ejus duo
parietes in fronte et in fine ejus, unius sunt latitudinis,
quoniam in opere Dei sapientia et discretio
sunt velut duo parietes, videlicet sapientia quasi in
superiori et discretio quasi in inferiori parte, quas
Deus aspirat aequo et justo dono suo in magnitudinem
latitudinis, humanae mentis; ad cognoscendum
se.

Sed quod quatuor illi parietes ubique in circuitu
ipsius aedificii aequalis sunt altitudinis, exceptis propugnaculis
ejus quae aliquantulum eminent altitudinem
ipsius; hoc quod homo in quatuor elementis
positus, ubique fidem catholicam per bonitatem Patris
aequali devotione et cultura in alto habebit, filium
cum Patre et Spiritu sancto, videlicet colens,
qui omnia opera sua operatur in ipsis. Quomodo?
Omne opus quod Filius Dei operatus est et operatur,
hoc perficit per bonitatem Patris in Spiritu
sancto. Quid hoc? Quoniam secundum voluntatem
Patris erat Filius redimens hominem per incarnationem
suam, quae est magna bonitas; quia Pater
sic ordinavit ut Filius ejus nasceretur ex Virgine de
Spiritu sancto conceptus, humanitatem assumens
propter amorem hominis, ut eum reduceret in restaurationem
vitae, quatenus homo cum Deo partem
haberet, cum qua intraret in salvationem per ipsum
in recta et catholica fide, in qua Pater et Filius et
Spiritus sanctus cognosci debet, unus et verus
Deus. Sed et ibi sunt propugnacula praestantioris
altitudinis. Quomodo? Quia, cum homo respicit in
culmen bonae mentis, tunc aedificat altitudinem murorum
fidelium, in virtutibus operis Dei ascendens
super intelligibilem fidem, Deum videlicet sciens
esse in potentia divinitatis suae, super quam fidem
deinde construit altiorem staturam virtutum praestantissimorum
propugnaculorum. Quomodo? Nam
aedificat altiores virtutes, sibi non sufficiens ut solummodo
fidem habeat in Deum: sed ascendit in
virentem palmam, quod est de virtute in virtutem
quibus exaltata et decorata est rectissima fides quasi
civitas propugnaculis.

Quod vero latitudo, inter ipsum aedificium et
splendorem ex praedicto circulo se in profundum
abyssi extendentem, est in vertice orientalis anguli
unius palmi: hoc est quod amplitudo supernorum
secretorum est inter opus Filii Dei quod demonstravit
quasi aedificium, conversatus sine peccato corporaliter
in saeculo, scilicet faciens virtutes multas
in bonitate Patris et inter potestatem Patris quasi
splendorem in maxima virtute sua se in inferiora
et in superiora extendentem, cum Filium suum
misit in mundum, in capite scilicet anguli qui respicit
ad orientem, hoc est, in justitia quae primum
praesignata est in Noe per admonitionem Spiritus
sancti praefigurantem perfectam illam justitiam, quae
declarata est in incarnatione Filii Dei, ita quod in
his secretis erat quasi spatium unius staturae ut
extenta manus est a pollice usque ad alios digitos;
quod est ordinatum tempus in paternis visceribus
quando Unigenitum suum mittere voluit in manu
fortissima, ut ipse ita circuiret cum omnibus articulis
digitorum qui sunt omnia opera ejus in Spiritu
sancto ut perficeret voluntatem Patris sui passus
in cruce propter miseram ac contemptibilem
inobedientiam, quam diabolus primo homini instillavit
in sua suggestione, cum propter hoc ad redimendum
hominem misericordia Dei se inclinavit
ad terram, per humanitatem Filii Dei incomprehensibili
altitudine divinitatis.

Sed quod alibi, id est in septentrionali et in occidentali
atque in meridiana parte, tanta undique est
latitudo inter aedificium et splendorem ut ejus amplitudinem
nullo modo comprehendere possis; hoc
est quod nullus hominum mortali corpore gravatus
poterit scire elationem mali in visceribus aquilonaris
diaboli: nec finitum ejus in operante creatura
in occasu cadentis hominis, nec initium aut finem
ardentis meridiei quod est supernae justitiae, nec
considerare quomodo haec dilatata et discreta sint
inter opus et potestatem scientiae meae in omnibus
populis, scilicet aut in electis aut in reprobis, qui
omnes positi sunt in aequissima perscrutatione, ita
quod acutissima et diligentissima districtione examinabuntur
in praeceptis meis, cum tamen ipsi omnes
accurate debent confidere, quod eos pasco in
omnibus necessitatibus suis, quia haec omnia in secretis
meis ita occultata sunt, quod amplitudinem
profunditatis eorum, nec sensus aut intellectus hominis
ullo modo comprehendere vel intelligere valeat,
nisi quantum permissione mea conceditur.
Qui autem acutas aures interioris intellectus habet
hic in ardente amore speculi mei, ad verba haec
anhelet, et ea in conscientia animi sui conscribat.

VISIO TERTIA.

SUMMARIUM.---Quod divinae virtutes sub lege pullulantes in nova lege plurimum fructum afferunt. Quod
voluntate Dei virtutes operantur in hominibus. De statu amoris coelestis, disciplinae, misericordiae, victoriae.
De habitu earumdem et quid significet. Specialiter de amore coelesti et habitu ejus et quid significet.
Specialiter de verecundia et habitu ejus quid significet. De misericordia. Specialiter de victoria et habitu
et quid significet. De statu patientiae et gemitus et quid significet. De habitu eorumdem et quid significet.
Specialiter de patientia et habitu ejus et quid significet. Specialiter de gemitu et habitu ejus et quid
significet.

Post haec vidi et ecce quasi in medio longitudinis
praedictae lucidae partis muri designati aedificii stabat
velut turris ferrei coloris ipsi muro exterius
imposita, latitudinis quatuor cubitorum et altitudinis
septem cubitorum, in qua conspexi quinque
imagines singulariter stantes in singulo quoque arcu
desuper quasi turritum conum habentes, quarum
prima respiciebat ad orientem, secunda autem ad
aquilonem, tertia vero ad septentrionem, et quarta
ad columnam verbi Dei; in cujus radice Abraham
patriarcha residebat, ac quinta ad turrim Ecclesiae
et ad illos homines qui in ipso aedificio huc et illuc
discurrebant. Similitudo autem una erat eis in hoc:
singulae earum vestitae erant solummodo quasi singulis
vestibus sericinis et calceatae calceamentis
candidis, excepta quinta, quae omni ex parte armata
videbatur. Secunda vero et tertia nudo erant
capite, dissoluta coma et candida carentes amictu
palliorum; prima autem et tertia ac quarta indutae
erant tunicis candidis. Sed dissimilitudo ex hoc
erat eis: Prima imago gestabat in capite suo pontificalem
infulam, sparsis capillis et albis, induta
quasi pallio albo, inferius in duabus oris ejus purpura
contexto; in dextera vero gerebat lilia et alios
flores; in sinistra autem palmam. Et dixit: O dulcis
vita, et o dulcis amplexio aeternae vitae, et o beata
felicitas in qua sunt aeterna praemia, quae semper es
in veris deliciis, ita tamen quod nunquam possum
impleri, nunquam satiari interiori laetitia quae est in
Deo meo. Secunda autem induta erat purpurea tunica,
stans ut adolescens qui nondum est ad plenum
virilis aetatis: sed tamen magnae gravitatis; et dicebat:
Me non terrebit horribilis inimicus qui est diabolus,
nec inimicus homo, nec hoc saeculum in disciplina
Dei, cujus conspectui semper assisto. Tertia
vero tegebat faciem suam alba manica dexterae
manus suae, et aiebat: O spurcitia et o immunditia
hujus saeculi; abscondite vos et fugite ab oculis
meis, quia dilectus meus natus est de pura virgine
Maria. Quarta autem erat velata capite albo velamine
more muliebri, et circumamicta pallio crocei
coloris; in pectore vero suo gerebat imaginem Jesu
Christi; circa quam in pectore suo scriptum erat:
Per viscera misericordiae Dei nostri, in quibus visitavit
nos Oriens ex alto (Luc. I). Et dicebat: Porrigo
manus semper ad peregrinos et egenos ac ad
pauperes et debiles, atque ad gementes. Quinta
porro armata erat galea superposita capiti suo, induta
quoque lorica et ocreis, atque ferreis chirothecis
ferens etiam in sinistra sua clypeum ab humeris
pendentem, accincta quoque gladio et hastam
manu dextera tenens. Sub pedibus autem ejus jacebat
quasi leo hians ore, lingua extensa ex ore ejus,
et etiam velut quidam homines, quorum alii tubis
resonabant, alii quibusdam instrumentis ludicris
joculariter concrepabant, et alii diversis ludis ludebant:
quos imago illa simul et ipsum leonem
pedibus suis conculcans, hasta quam dextera tenebat
acriter transfodiebat, et dixit: Vinco fortem
diabolum et te odium et invidiam, atque te, o spurcitia,
cum ludentibus fallaci deceptione. Sed intra
illud aedificium vidi duas alias imagines versus hanc
eamdem turrim stantes: quarum prior apparebat
stans supra pavimentum ipsius aedificii, quasi in
arcu ignei splendoris diversis imaginibus malignorum
spirituum interius depicto, et contra praedictam
turrim posito, altera vero ipsi arcui exterius tantum
collateralis in nullo arcu consistens, ambae videlicet
interdum ad praedictam turrim aspicientes,
et interdum ad homines aedificium intrantes et
exeuntes. Vestitae autem erant etiam ipsae sericinis
vestibus et velatae in ligatura capitis albo velamine
more femineo, non circumamictae palliis, indutae
vero calceamentis albis. Sed prior earum habebat
in capite suo quasi triangularem coronam rubentem,
ut rubeus hyacinthus rubet in colore suo, induta
quoque tunica nivea, cujus implicamenta erant viridi
colore ubique distincta, et ait: Vinco in oriente
cum fortissimo Filio Dei: qui exivit a Patre veniens
in mundum pro redemptione hominum, et qui
iterum rediit ad Patrem; cum in maxima aerumna
moriens in cruce resurgensque a mortuis ascendit
in coelum, ideoque nolo confundi; fugiendo miserias
et dolores hujus saeculi. Altera vero induta erat tunica
alba sed aliquantulum pallidi coloris. Et in
dextero brachio suo portabat crucem cum imagine
Salvatoris Jesu Christi caput suum inclinans super
illam, et dicebat: Hic infans pertulit multas miserias
in hoc saeculo; et idcirco volo semper plorare
et habere moerorem propter gaudium aeternae vitae,
in quam bonae oves adducendae sunt per nobilem
Filium Dei. Et vidi quod omnes praedictae imagines
singula verba sua per mysterium Dei dicebant ad
admonitionem hominum.

Tunc iterum sedens in throno qui mihi haec omnia
ostendebat, dixit mihi: Per fortitudinem et
constantiam voluntatis Dei, divinae virtutes in Veteri
Testamento celeriter pullulabant, sed ibi se
velut in ignorantia colentibus nondum plene suavem
et dulcem gustum praebebant, quia tunc tantum
austeritas legis delinquentes acriter corripiebat;
postmodum autem per gratiam Dei in nova
lege plurimum fructum proferentes, fortem et perfectum
cibum et in amore coelestium esurientibus
cum summa dulcedine exhibebant, cum prius, ut
dictum est, quaedam occulta ostensio et signum
futurorum essent, secundum quod etiam spectaculum
hoc cum appositionibus suis demonstrat.
Nam haec turris quam vides quasi in medio longitudinis
praedictae lucidae partis muri designati aedificii
stantem, habet typum praecursus voluntatis
Dei, quae in circumcisione multis modis et diversis
significationibus manifestata est: ita quod Deus in
signum ejusdem circumcisionis demonstravit legem,
et per legem gratiam Evangelii; quoniam fide propalata
in fideli Abraham: surrexit in ipso etiam
circumcisio in mysterio verae praefigurationis; quia
per divinam potentiam instruxerunt se fortes virtutes
incipientes in Abraham quasi in medio longitudinis
speculativae scientiae duarum humanae optionis
viarum sub munitione firmissimae bonitatis superni
Patris, cum postmodum apertae futurae erant
per voluntatem Dei, illud in figura praesignantes
quod Deus facere voluit priusquam hoc manifeste
ostenderet in opere. Quae ferrei coloris est, ipsique
muro exterius imposita, quae est justitia Dei fortis
et invincibilis, se in ipsa speculativa scientia quasi
exterius ostendens per circumcisionem quae se foris
carnaliter formavit posita cum beatis virtutibus in
spiritualibus spiritualis muri, quem constituit Deus
in hominibus. Et eadem turris est latitudinis quatuor
cubitorum, quia per voluntatem Dei ipsae
virtutes operantur in homine, posito sub extensione
quatuor elementorum, cum quibus vegetatur
corporaliter in corpore, et altitudinis septem cubitorum;
quia in altitudine septem donorum Spiritus
sancti tanta firmitas est, ut se ipsa turris ita erigeret,
quod ex ea prodiret Ecclesia in incarnatione
Filii mei, praefigurata in circumcisione Veteris Testamenti.

Quod autem conspicis in ea quinque imagines
singulariter stantes, in singulo quoque arcu desuper
quasi turritum conum habentes, hoc est quod
in turri hac, id est in fortitudine circumcisionis
pendebant quinque fortes virtutes, non quod ulla
virtus sit vivens forma in seipsa, sed solummodo
praelucida sphaera a Deo fulgens in opem hominis;
quia homo perficitur cum virtutibus, quoniam ipsae
sunt opus operantis hominis in Deo. Unde ipsae
quinque virtutes ad similitudinem quinque sensuum
hominis in hac turri positae sunt; quia multo
zelo tangebant circumcisionem, abscindentes ab ea
iniquitatem, ut quinque sensus hominis, in Ecclesia
circumciduntur per sacratissimum baptisma,
sed tamen in hominibus non operantes per seipsas;
quia homo cum illis operatur, et ipse cum homine,
sicut etiam quinque sensus hominis non operantur
per se, sed homo cum illis et ipsi cum homine,
ita invicem fructum facientes. Et sunt singulariter;
maximo studio desudantes in singulari scilicet statura
magisterii turritum apicem habente, id est
praecellentem et bene compositam dignitatem validissimae
constantiae. Et prima imago respicit ad
orientem, quia virtus illa prospexit ad Filium Dei
planctu amoris, ut quandoque veniret, hoc aperte
loquens de aeterna vita quam circumcisio habuit in
absconso. Secunda autem imago videt ad aquilonem;
quoniam ipsa consideravit partem orientis
et partem aquilonis, in magna disciplina aspiciens
ad Deum quasi ad orientem, dedignando inconvenientiam
indisciplinatae lasciviae, scilicet quod
Deus non habebatur in veneratione, despiciendoque
quod lex Dei digne non habebatur in populo illo,
quasi in aquilone. Tertia vero tendit ad septentrionem;
quia fortissime illa prosternit superfluam
fornicationem, despiciendo eam, et seipsam ab illa
protegendo legali institutione. Quarta autem imago
vertitur ad columnam verbi Dei, in cujus radice
Abraham patriarcha residet; quoniam ipsa versa
fuit adhaerens in incarnatione Filii Dei, quam velut
in fundamento Abraham tetigit, cum praesignificatione
mirae profunditatis, ariete pendente in
spinis. Quinta vero respicit ad turrim Ecclesiae, et
ad illos homines qui in ipso aedificio huc et illuc
discurrunt; quia illa erexit se victoriose destruere
omnem injustitiam quae orta est in Adam, respiciens
ad fortitudinem catholicae Ecclesiae, ut victoriose
et sine intermissione pugnet contra vitia diaboli,
et ad homines qui in ea diversa varietate
morum discurrunt, ostendens eis in pertimescendo
zelo Dei ut oves justitiae esse perseverent.

Quod autem similitudo una est in eis: hoc est
quod pari devotione Deum colunt in operibus hominum;
nam singulae earum vestitae sunt solummodo
quasi singulis vestibus sericinis, quia unaquaeque
earumdem virtutum, habet in se dulcedinem
et suavitatem quibus nullatenus gravant nec
constringunt homines; sed ut suaviter balsamum
sudat de frutice suo: sic molliter operantur dulcedinem
coelestis regni in humanis mentibus sine
sorde et duritia injustitiae. Et sunt calceatae calceamentis
albis, quoniam recte sequuntur justitiam
meam in albedine coelestis regni, transeundo subjectionem
diaboli, et omnino conculcantes vestigia
ejus in hominibus. Sed quinta virtus ex omni parte
armata videtur; quia ipsa prospicit ad Ecclesiam,
in qua fortissimae pugnae adversus diabolica vitia
perficiuntur, extendens in ea ubique victoriam
suam, cum pretiosissima armatura quae est invictissima
fortitudo Dei, quae pertranseundo occidit
omnem injustitiam in confusione diabolicae fraudis.
Quod vero secunda et tertia sunt nudo capite dissoluta
coma et alba: hoc est quod nullum supplicium
laboris, nec onus divitiarum aut concupiscentiae
sibi imponunt pro amore meo; sed nudo
capite, id est aperta conscientia sua, aperiunt mihi
omne occultum suum, ardentes semper in dilectione
mea, cum omnem confusionem et lasciviam
concupiscentiae carnis a se abjiciunt; hoc incipientes
in albis crinibus quod est claritas mentis,
bona opera desiderantis. Et carent amictu palliorum;
quoniam a se projiciunt mores paganorum,
cum impudicitia et spurcitia diaboli et cum omnibus
curis saecularibus; quia sapientia hujus mundi,
stultitia est apud Deum (I Cor. 3). Prima quoque
et tertia ac quarta indutae sunt tunicis albis; quod
est apprehensio innocentiae praefigurantis incarnationem
Filii Dei mei cum suavitate castitatis, qui
morti subtraxit hominem, induens eum vita in
salvatione. Quod autem dissimilitudo est eis: hoc
est quod vis earum vicissim est in dono Spiritus
sancti, cum virtus haec habet hoc instrumentum
animae, et virtus alia aliud, unum tamen studium
existentes in Deo: ita quod coelestis Jerusalem
perfecte construatur cum eis; quia ipsae sunt opus
quod homines operantur: per quod ad Deum perveniunt.

Unde haec prima imago designat coelestem amorem,
quia ipse prae animi cura inesse debet hominibus;
gestans in capite suo pontificalem infulam,
sparsis capillis et albis, quia valde coronata est in
summo sacerdote Jesu Christo, et in summis sacerdotibus
Veteris Testamenti, et in illis qui eidem
Filii Dei dixerunt: Utinam disrumperes coelos et
descenderes; stans denudatis capillis sine muliebri
velamine capitis in albedine apparentibus: praefigurans
in eis quod sacerdotale officium denudandum
esset conjugali officio in adventu Filii mei, ipsius
qui imitandus est a sacerdotibus suis in castitate
propter salvationem; quia ipsi perfectissimo coelesti
amore sic semper adhaerere debent: ut excutiant
pravos mores hominum, a contagione peccati:
clara et candida pars existentes in spirituali dono
Dei. Quae etiam induta est quasi pallio albo, inferius
in duabus oris ipsius purpura contexto; hoc
est quod eam circumdedit gratia Dei in albedine
lenitatis, subnixa et ornata in finibus protectionum
suarum cum decoris ornamentis charitatis; quia
comprehensio divinae gratiae inesse debet termino
uniuscujusque boni operis, constans in duabus
partibus videlicet in virtute dilectionis Dei et hominis.
Quod vero in dextera sua habet lilia et alios
flores, hoc est quod in bono opere habet candida
praemia liliorum aeternae vitae et claritatem aeterni
luminis, et alios sanctitatis flosculos qui sunt sodales
sui, qui se illi conjungunt coelesti amore.
Sed quod in sinistra sua gestat palmam, hoc est
quod ipsa in recordatione mortis habet palmam
ascendentem de occulto beatae virtutis, cum qua
mortem quasi torrentibus lapidibus obruit, ut
etiam declarat in verbis suis ad filios Dei, ut supra
dictum est.

Secunda autem, praetendit disciplinam; quoniam
post ardentem coelestis vitae amorem oritur constrictio
carnalium concupiscentiarum in disciplina
magnae contritionis. Quae induta est purpurea tunica;
quia circumdata est lege mea et mortificatione
carnis in hominibus, quod est exemplum Filii
mei in purpureo indumento: ut idem Filius meus
ex purissima Virgine natus est in charitate, quae
omnimodo operata est in ipso. Constat enim ut
adolescens qui nondum est ad plenum virilis aetatis,
sed tamen magnae gravitatis; quoniam disciplina
semper est in puerili timore, ut puer est in constrictione
timens magistrum suum sub magistratione.
Unde et ego omnipotens, semper magister
sum disciplinae, quia ipsa erga me est quasi non
virilis; quoniam non vult esse potens in officio
propriae voluntatis suae, sed semper fideliter timere
in magna districtione reverentiae, sicut etiam manifestissime
ostendit in supradictis verbis suis.

Tertia vero declarat verecundiam: quoniam post
disciplinam surgit pudor verecundiae, a se fugans
confusionem peccati. Quapropter tegit etiam faciem
suam alba manica dextrae manus suae; quia protegit
interiorem conscientiam suam quasi faciem
animae, fugiens a fornicatione et a pollutione diabolica,
se defendens candida veste innocentiae et
castitatis, eam habens in dextera, quod est in salvatione
operis sui; quoniam ipsi potenter adhaerent
contemptus omnis spurcitiae Satanae, quam
omnimodo abjicit a se, ut etiam declarat in praedictis
verbis suis monitionis suae.

Quarta autem significat misericordiam; quia
post verecundiam elevat se ad egentes virtus misericordiae,
quia etiam in corde aeterni Patris est vera
misericordia gratiae ejus quoniam ipse per eam hoc
ordinavit in antiquo consilio suo quod primum
ostendit misericorditer Abraham in circumcisione,
educens eum de terra ejus et praecipiens ei ut circumcideretur
ipse et genus suum, quando illi demonstravit
magna mirabilia in vera Trinitate, per
quae et Filium suum praenuntiaverat in figura, quod
totum est illa misericordia quam idem Abraham
praesignavit offerens Isaac. Et est velato capite ex
albo velamine capitis more muliebri; quod est tegmen
et initium salvationis, quasi caput miserantis
perditas animas de exsilio mortis reducentis sub
candore pii velaminis; quoniam albas facit animas
et hominem fulgentem; dum coopertus fuerit cum
misericordia a Deo, quia illis hominibus qui Deum
in indignatione habent, dum adhuc in peccatis sunt,
his fulget post illatam eis coelitus misericordiam,
ut radius solis in blanda suavitate, quoniam misericordia
in muliebri persona fecundissima mater est
animarum de perditione. Nam ut mulier operit
caput suum, ita deprimit misericordia mortem
animarum, et sicut mulier suavior est viro, sic
et misericordia suavior vesana insania criminum
in insania peccatoris priusquam cor ejus visitetur a
Deo: sicut et eadem virtus in muliebri forma apparet,
quoniam in feminea castitate clausa virginea
materia surrexit in ventre Mariae suavissima misericordia,
quae semper erat obumbrata in Patre,
donec Pater eam visibilem ostendit per Spiritum
sanctum in utero Virginis. Et circumamicta est pallio
crocei coloris; quia circumdata est splendidissimo
sole quod est signum Filii mei fulgentis de
coelo in mundum, sicut solis splendor in terram.
Quoniam idem Filius meus verus est sol illuminans
mundum cum sanctificatione Ecclesiae. Quod vero
in pectore suo habet imaginem ipsius Unigeniti mei:
hoc est quod in pectus misericordiae inclinavi
eumdem Filium meum, dum eum misi in uterum
Mariae virginis. Unde et circa eam in pectore virtutis
ejus scriptum est: Per viscera misericordiae
Dei nostri, in quibus visitavit nos Oriens ex alto
(Luc. I). Quid hoc? Quia ubique in circumeunte
potestate mea demonstratur in secreto scientiae
pectoris misericordiae: quod Filius meus vera misericordia
est. Quomodo? ut praedictum est in verbis
Zachariae servi mei in Evangelio dicentis: Per viscera
misericordiae Dei nostri in quibus visitavit nos
Oriens ex alto. Hoc tale est: Per viscera paternae
misericordiae salvatio est, qui absconsum in corde
Patris erat, ut viscera manent in homine: quod
Filius ejus in fine temporum incarnaretur ubi visitavit
Deus homines. Quomodo? Coelesti scilicet
pane qui Filius ejus est natus in carne ex Maria virgine,
qui veniens ex alto, id est de corde Patris
exiens, praebuit maximam quaerentibus se misericordiam,
sicut etiam ipsa virtus in supradictis verbis
suis filios Dei alloquitur.

Quinta vero imago praefigurat victoriam: quoniam
post misericordiam quam ostendi in circumcisione
Filium meum volens mittere in mundum, erexit se
victoria in eadem circumcisione, ita procedens
cum majore virtute usque ad Filium meum, atque
cum ipso in novissimum diem. Nam in Filio meo
superavi antiquum serpentem; qui super caput
suum extulit se, humanum genus rapiens per mille
nequitias quibus illud comprehendit quasi in catena
sua, quia illas nequitias Unigenitus meus devicit
per omnia bellicosa arma quae surrexerunt in incarnatione
ejus qui est flos omnium virtutum. Quid
hoc? Post misericordiam surgit victoria cum seipsum
homo devicit et aliena vitia. Quomodo? In
praedictis vitiis quinque virtutibus: primus est amor
coelestis, scilicet in hoc quod homo scit et agnoscit
Deum, diligens eum super omnia. Deinde causa illius
fidei ligatur idem homo in legem disciplinae; de
qua ipse compescit crimina peccandi per bonam et
rectam verecundiam. In his ergo tribus viribus
justificabitur homo in corde suo: sic inspiciens
aliam rem quae est angustia proximi sui quem
procurabit in omnibus necessitatibus ejus ut se.
Unde et mox surgit homo fortissimus miles cum
his tribus viribus in quibus perfectus est in mente
sua imitando in misericordia Filium meum verum
Samaritanum sic in victoria pertransiens vires diaboli
cum armis victoriosissimarum virtutum, cum
seipsum vincit et proximum suum regit, in ipsis
virtutibus occidens omne malum, abjiciendo videlicet
superbiam quae Adam expulit de paradiso. Et
eadem virtus armata est galea supposita capiti suo;
quia homo pleno coelesti desiderio ad Deum qui est
caput omnium suspirare debet ut salutem consequatur
aeternam. Induta est quoque lorica, ut homo
resistat diabolo constringens injustam voluntatem
carnalium desideriorum suorum, in vero timore
et cum justo tremore subjectus Deo, fideliter
metuens districtum judicium ejus ut per me commonitus
dicit David: Illuxerunt coruscationes tuae
orbi terrae: commota est et contremuit terra (Psal.
LXXVI). Hoc tale est: Effulserunt mirabilia et secreta
tua, o Domine cunctorum; et mirifice apparuerunt.
Quomodo? Ut coruscatio quae ex parte videtur et
ex parte occultatur; quoniam mysteria tua nunc
intelliguntur, nunc autem nesciuntur; nam non est
gens diffusa in latitudine totius orbis qui in tua
voluntate mirabiliter creatus est; quin ad eam nomen
gloriae tuae et potentia majestatis tuae diversis
modis et admirandis signis mirifice pervenerit,
etiam si eam lumen fidei et veritatis nedum perfecte
ad salutem sui illustraverit. Quapropter homo in
magnis suspiriis commotus avertit se a voluntate
sua, deseritque concupiscentias suas, tremendo
videlicet supernum judicium; quia ipse prius in
terrenis actibus ambulans sui ipsius imprudenter
oblitus erat, cum nunc sapienter redit ad se. Est
etiam praefata virtus induta ocreis ut, recta via sibi
denuntiata, effugiat itinera mortis per castigationem
corporalem. Induta est et ferreis chirothecis,
quatenus effugiat opera diaboli per circumcisionem
mentis, et per rectissimam fidem, ita ut in Deum
credat: sic evadens laqueos truculentissimi inimici.
Habet etiam in sinistra sua clypeum ab humeris
pendentem; quoniam in sinistra parte quae est diabolica
pugna contra hominem, circumdata ex gratia
fortissimorum praeceptorum Dei, quibus homo
tanta Fidei fortitudine circumdetur et defendatur,
ne diabolus eum corrumpat suasionibus suis, et ne
ipse homo se subjiciat vitiis illius protectione Dei,
ab humeris circumdatus; quoniam gratia Dei adhaeret
rectae fortitudini animae ad Deum in ligatura
dilectionis Dei et proximi. Et accincta est gladio;
qua homo debet se constringere castigatione corporis,
in austeritate sermonis Dei; et a se et ab aliis
abscindens iniquitatem. Hastam quoque manu dextera
tenet; quod est ut homo cum fiducia sit audax
in Deo superare omnem sapientiam diaboli; hoc
faciens cum fortissima pace Domini quae vera justitia
est contra nequissimum certamen diaboli et
hominis; quod difficile debellari potest nisi adjutorio
Dei. Quod autem sub pedibus ejus jacet quasi
leo hians ore, hoc est diabolus quem victoria pedibus
recti itineris vitae et veritatis prostravit, cum
idem Satanas acerrima et amarissima crudelitate
hians deglutiret genus humanum. Lingua vero extensa
ex ore ejus, est existimatio ipsius qua terribili
iniquitate putabat omne genus hominum ab
Adam procreatum omnino devorare. Et quod etiam
sub pedibus ejus jacent velut quidam homines: hi
sunt sub agilitate ejus torpentes fistulae diaboli, quae
se flectunt ad initium omnis mali, quas ipsa protexit
in zelo Dei recte procedens in justitia; quia
caedem perversae machinationes in diversis moribus
se subdunt diabolo illi famulantes. Quorum alii tubis
resonant; quoniam bacchantur sonitu omnium malorum,
et insaniunt elati flagrante mente odio habentes
justitiam Dei, genus scilicet super genus hoc
faciens in magna superbia. Et alii quibusdam instrumentis
ludicris joculariter concrepant; qua fallaces
sunt in illusionibus phantasticis ad diabolum
pertinentibus, et quoniam pertinaces sunt in tortuosa
lascivia elationis invidentis disciplinae Dei. Alii
quoque diversis ludis ludunt; quoniam versantur in
diversitate et spurcitia vitiorum, quae secundum
libitum voluntatis suae excogitantes in seipsis per
insidias diabolicas adimplent. Et hos omnes eadem
imago simul et ipsum leonem pedibus suis conculcat;
qua nimio zelo omnes has vanitates artium
propellit et suasiones Satanae conterit in justitia Dei.
Sed et hasta quam dextera tenet eos acriter transfodit;
quoniam per fiduciam et audaciam ad Deum
fortissime transfigit superando et vulnerando in
doloribus omnes has immunditias, quia a Deo deluduntur
et ad nihilum deputantur; ut ipsa etiam in
praedictis verbis admonitionis suae demonstrat.

Sed quod intra ipsum aedificium vides duas alias
imagines versus hanc eamdem turrim stantes, hoc est
quod intra opus illud quod coelestis Pater operatus
est per Filium suum, palam eum ostendens in aperto
opere quo in circumcisione ostensus est, in obumbratione
duae virtutes surrexerunt quod est exemplum
Christi in una et sequi vestigia ejus, in altera
obviam praecursui voluntatis Dei maxima fortitudine
et reverentia apparentes; quia in seipsis declarant
fructum qui praefiguratus est in circumcisione.
Et prior earum apparet stans supra pavimentum
ipsius aedificii quasi in arcu ignei splendoris diversis
imaginibus malignorum spirituum interius depicto,
et contra praedictam turrim posito; quia eadem
virtus perficitur in terrenis rebus eas conculcando
in bonitate Patris, cum diligenter pertransit
desideria carnis in exemplo Filii Dei. Quomodo?
Quia in multa tolerantia pertransit adversa mundi
fortiter examinata et excribrata in arcu, id est in
excellentia saecularis potestatis, quae ignea est in
terrore detrahentis superbiae quam diabolica turba
subsequitur: interiora animae saecularium desideria
carnalia diligentium attrahens suae voluntati, cum
etiam idem arcus per terrenam potentiam in multis
modis interdum opponat se justitiae; repugnans
vero testamento quod aedificatum est in Deo, quae
tamen omnia superat victrix virtus per adjutorium
Dei in bonis hominibus quamvis multum impugnentur
et fatigentur ab insidiis malignorum. Altera vero ipsi
arcui exterius tantum collateralis in nullo arcu consistit;
quoniam cum prior virtus tumidam potestatem
patienter devincit quae ipsi multas poenas intulit,
procedit virtus haec foris eamdem potentiam,
quia de poenis quas illa pertulit, haec quasi extra
eamdem potestatem orta est rabiem ejus effugiens;
sed tandem juxta eam, quod est recordatio aerumnarum
unde originem duxit; sine depressione arcus
consistens, quoniam libera est a potestate hujus
saeculi, palam crucem Christi bajulans. Quod autem
ambae interdum ad praefatam turrim aspiciunt, hoc
est quod ipsae sunt plenum opus praefiguratum in
praecursu voluntatis Dei, in circumcisione Veteris
Testamenti, considerantes initium radicis suae;
majores tamen eodem initio suo quod in circumcisione
habuerunt existentes, quia fulgens opus praecellit
inceptionem doctrinae, interdum etiam aspicientes
ad homines idem aedificium intrantes et
exeuntes; quod est admonitio earum in Spiritu
sancto ad populos qui ad Deum in via legis justitiae
ambulant, et ad illos qui sunt in criminibus diaboli
volentes recedere de via justa, unde exhortantur
ab eis, ut eas in bono imitentur.

Vestitae sunt etiam ipsae sericinis vestibus, quia
habent suavitatem illam, ut homo non gravetur in
indignatione laboris persecutionum. Et sunt velatae
in ligatura capitis albo velamine more femineo,
quoniam justum est ut homo subjectus sit Deo capiti
suo, ipsum menti suae jugiter circumponens in
candore dilectionis, ita ut eum in gaudio et laetitia
amplectatur, sicut mulier virum suum habet in honore
timoris et amoris, ut constituit Deus. Sed non
sunt circumamictae palliis, quia carent omni sollicitudine
saeculari, se tantum declinantes post illa
quae sunt aeterna in Deo in vita futura. Indutae sunt
autem calceamentis albis; quoniam lucent in itineribus
justitiae per albedinem fidei in mentibus
hominum, ut et ipsi sequantur vestigia exempli
earum.

Prior autem imago designat patientiam, quia illa
surrexit in cornu Abrahae, quod est in inceptione
obediendi cum obediendo Deo in circumcisione
primum sonum obedientiae post casum Adae significaverit
praecurrentem operantem obedientiam in
vero verbo, quod est in Filio Dei, ut sonus verbum
praecurrit, in septentrionali parte, videlicet opposita
nequitiis et inquietudini antiqui serpentis. Et habent
in capite suo quasi triangularem coronam rubentem,
ut rubeus hyacynthus rubet in colore suo,
quoniam in principio mentis fidelium hominum per
fidem sanctae Trinitatis valde coronata est, qui carnem
suam contemnentes pro amore Dei et vera fide
sanguinem suum fundere non dubitant, quia et Filius
Dei apparens in carne, mortem devicit cum rubore
sanguinis sui per quem Ecclesia decorata est,
quasi cum nobili rubente hyacintho in decore suo.
Induta est quoque tunica alba cujus implicamenta
sunt viridi colore ubique distincta, quia sibi induit
vestimentum operis Dei in albedine perpetui luminis
ornatum, scilicet in implicamentis suis, quae
sunt aerumnae et gemitus dicentis: O quando veniam
ad aspectum veri luminis? quod desiderium
feliciter in praesenti vita habetur in adobumbrato
exemplo, per quod decorantur ipsae adversitates fidelium
in viriditate animae multis calamitatibus distinctae,
propter Deum in patientia haec omnia sufferentes,
ut etiam eadem virtus declarat in praedictis
verbis suis.
Altera vero imago praetendit gemitum, quoniam
post patientiam contrariorum, elevat se in electis
meis gemitus recordationis vitae, surgens admonitione
mea, ut de corde meo Filium meum misi
propter gemitum populi mei. Nam populus meus
in Veteri et in Novo Testamento habebat et habet
hanc recordationem mentis, quam gemitus comprehendentis
in lamentabili ornamento suo, quoniam
ipsa vera compunctio cordis est. Propter
quod etiam stat in septentrionali plaga, ut repugnet
dissolutae immunditiae diabolicarum insidiarum. Et
induta est tunica alba, sed aliquantulum pallidi coloris,
quia circumdata est bonis operibus in candore
fidei; turbulentum tamen pallorem ostendentis,
quoniam semper suspiria et fletus habet pro
aeterna felicitate. Quod autem in dextero brachio
suo portat crucem cum imagine Salvatoris caput
suum inclinans super illud, hoc est quod in dextera,
id est in recta parte fortis operis sui amplectitur
passionem Filii mei toto desiderio intentionis suae
anhelans, et se inclinans ad eum, imitando ipsum
in doloribus et aerumnis, sicut etiam in supradictis
verbis exhortationis suae demonstrat. Unde etiam
vides quod omnes praedictae imagines singula verba
sua per mysterium Dei dicunt ad admonitionem
hominum, quia in omnibus virtutibus dulcissima
suavitate pietas Dei docet, exhortando mentes populorum
ut dimittant malum, erigentes se ad bonum.
Qui autem acutas aures interioris intellectus
habet, hic in ardenti amore speculi mei ad verba
haec anhelet, et ea in conscientia animi sui conscribat.

VISIO QUARTA.

SUMMARIUM.---Cum austeritas legis aulcorata est in incarnatione Verbi Dei: potentes se ostenderunt, et
justitia Dei palam facta est. Quod patriarchae in mysterio signabant legem vicinam esse. Quod fortitudini
Dei nulla superbia resistere potest. Quod justitia Dei metuenda est et altitudo omnes creaturas excellit.
Quod Verbum Dei tria acumina incidentia habet, antiquam legem et novam gratiam et expositores
divinorum librorum. De initiali cognitione divina legis et de operatione Evangelii et exquisita sapientia
principalium magistrorum. Quod ab initio legis tempora patriarcharum et prophetarum, extendit Deus usque ad
manifestationem Filii sui. Quod patriarchae et prophetae evangelicam doctrinam venerantes, de incarnatione
Filii Dei admirali sunt. Quod Verbum Dei per typum praefigurationis latuit in animabus antiquorum
a primo electo usque ad ultimum. Quod doctrina Filii egreditur a Patre et revertitur ad Patrem diffundens
se in fructum benedictionis sic perveniens ad Ecclesiae doctores. Quod praedicante Christo facti sunt
apostoli, martyres, et alii electi. Diffuso Evangelio extensa est in hominibus sapientia divinae Scripturae,
quae in initio minoris studii erat, et in fine debilis refrigescente charitate multorum. Quod homo in principio
boni operis debet esse timidus, in medio fortis et constans, in ultimo humilis. Quod mysteria Filii Dei in
profundissimo secreto Patris in Veteri et in Novo Testamento edita, gratia sancti Spiritus declarata
sunt, quando cinereo homini nonnisi in umbratione ostenditur. De scientia Dei et statu ejus quid significet.
Quod angeli circa eam sunt et cur alati sunt. De iis qui dicuntur compulsae oves. Quod Deus quosdam
leniore, quosaam fortiore flagello, quosdam maxima aerumna mentis et corporis constringit. Exemplum
de Pharaone, et Moyse, et Aaron ad eamdem rem. De modis castigationum et Dei consolationum vias
hominum inspicientis. Verba sapientiae Salomonis. Quare scientia Dei inspiciat homines nova veste
indutos.

Et deinde ultra praedictam turrim praecursus voluntatis
Dei, sed cubito uno infra angulum qui respicit
ad septentrionem vidi quasi columnam calybei
coloris praefatae lucidae parti muri ejusdem
aedificii exterius appositam, valde terribilem aspectu,
tantaeque magnitudinis ac altitudinis ut mensuram
ejus nullo modo discernere possem. Et illa
columna tres angulos habebat ab imo usque ad
summum quasi gladium acutos, quorum primus respiciebat
ad orientem, secundus autem ad septentrionem,
et tertius ad meridiem, exterius ipsi aedificio
aliquantulum conjunctus. Ex angulo autem qui
respiciebat ad orientem procedebant rami a radice
usque ad cacumen ejus, juxta cujus radicem vidi
in primo ramo Abraham sedentem, in secundo
vero Moysen, in tertio Josue, ac deinde reliquos
patriarchas et prophetas ita sursum singulos in
singulis ramis ordinate sedentes: secundum tempus
quo in hoc saeculo sibi invicem successerant,
qui se omnes convertebant ad angulum ejusdem
columnae qui respiciebat ad septentrionem, admirantes
ea quae in spiritu futura viderunt in ipsa.
Sed inter hos duos angulos unum scilicet vergentem
ad orientem et alterum ad septentrionem, erat
ante facies ipsorum patriarcharum et prophetarum
illa columna ab imo usque ad summum quasi tornatilis
et rotunda, plenaque rugarum, ut de arboris
cortice solet germen pullulare. A secundo vero
angulo respiciente ad septentrionem exivit splendor
mirae claritudinis se extendens et reflectens ad
angulum qui respiciebat ad meridiem. Et in illo
splendore in tam magnam latitudinem se diffundente,
conspexi apostolos, martyres, confessores
et virgines, atque alios plurimos sanctos, in magno
gaudio ambulantes. Tertius vero angulus qui
respiciebat ad meridiem, erat in medio latus et extentus;
in imo autem et in summitate aliquantulum
gracilior et constrictus, secundum modum arcus
qui extenditur ad sagittas jaciendas. In cacumine
autem ipsius columnae vidi tantam claritatem
luminis ut humana lingua effari non possit; in qua
apparuit columba habens in ore suo radium aurei
coloris, multo fulgore columnam illam irradiantem.
Cumque illuc aspicerem audivi vocem de coelo, magno
terrore me redarguentem et dicentem: Quod
vides, divinum est. Ex qua voce ita contremui, ut
amplius illuc aspicere non auderem. Vidi etiam
tunc intra praedictum aedificium velut quamdam
imaginem coram hac eadem columna super pavimentum
illius aedificii stantem, et aliquando ipsam
columnam, aliquando etiam homines illos qui in
ipso aedificio discurrebant inspicientem; illa autem
imago tanti fulgoris et claritatis erat, ut prae nimio
splendore qui in ipsa lucebat, nec faciem ejus, nec
vestimenta quibus induebatur considerare valerem,
excepto quod tantum ut caeterae virtutes in forma
hominis apparuit. Et circa eam conspexi pulcherrimam
multitudinem, angelicam formam et alas
habentem et in tanta veneratione stantem, ut et
eam timerent ac diligerent. Sed ante faciem ejus
vidi aliam multitudinem in humana forma, tenebrosa
veste apparentem, atque in multa constrictione
timoris stantem. Et praedicta imago inspexit
homines illos qui de mundo venientes in eodem
aedificio nova veste induebantur, dicens unicuique
eorum: Considera indumentum quod induisti, et
noli oblivisci Creatoris tui qui te creavit. Cumque
haec admirarer, ille qui sedebat in throno, iterum
mihi dicebat: Verbum Dei per quod omnia facta
sunt, ipsum ante tempora ex corde Patris genitum,
sed post in fine temporum ut veteres sancti praedixerunt
ex virgine incarnatum, quamvis humanitatem
assumpserit, divinitatem tamen non deseruit, sed cum
Patre et Spiritu sancto unus et verus Deus existens,
mundum sua dulcedine dulcoravit, ac cum suae claritatis
fulgore illustravit. Quapropter et haec columna
quam ultra praedictam turrim praecursus
voluntatis Dei vides, designat ineffabile mysterium
Verbi Dei, quia in vero Verbo, id est in Filio Dei,
impleta est omnis justitia Novi et Veteris Testamenti,
quae fideliter credentibus hominibus enucleata
sunt per divinam inspirationem ad salutem
ipsorum, cum idem Filius superni Patris ex suavissima
Virgine incarnari dignatus est, quia postquam
per praecursum voluntatis Dei in initio circumcisionis
se potentes virtutes ostenderunt; tunc etiam
declaratum est in stricta justitia mysterium Verbi
Dei, insinuatum videlicet per sonum patriarcharum
et prophetarum, qui praedixerunt ipsum cum omni
justitia manifestandum, et cum omnibus administrationibus,
Deo subjectis, atque cum maxima austeritate
quae tetigit incidentem justitiam Dei, nullam
injustitiam dimittentem illaesam, quin abscindat
eam in legalibus praeceptis.

Sed cubito uno infra angulum qui respicit ad
septentrionem stantem, quod est in humano et singulari
cursu praecellens vicinitas, quae fuit de patriarchis
loquentibus strictam justitiam ejusdem Verbi
Dei in significationibus suis usque ad legem quasi in
septentrionali parte diabolo repugnantem. Unde et
calybaei coloris est praefatae lucidae parti muri illius
aedificii exterius apposita, quia invicta ac insuperabilis
est fortitudo verbi Dei, cui nullus resistere
valet per inanem rebellionem aut per vilem superbiam,
ita quod etiam speculativae scientiae per munitiones
et actiones justitiae, id est antiqui patres
quasi exterius conjuncti erant: nondum infixi ignito
et perfecto operi se in Filio Dei erigenti, quod ipsi
tantum in exteriore sono verborum suorum praemonstrabant.

Est quoque valde terribilis aspectu, quoniam
justitia in verbo Dei metuenda est humanae scientiae
in impio judicio injustorum judicum secundum
se ipsos solummodo judicantium. Tantae est etiam
magnitudinis ac altitudinis, ut mensuram ejus nullo
modo discernere possis, quia ipsum Verbum Filius
scilicet Dei in magnitudine gloriae suae, et in altitudine
divinitatis suae omnes creaturas superexcellit
in paterna majestate, ita ut hoc nullus hominum in
corruptibili carne id ad perfectum possit considerare.

Quod autem eadem columna tres angulos habet
ab imo usque ad summum instar gladii acutos, hoc
est quod circuiens et volubilis in gratia fortitudo
Verbi Dei quam Vetus Testamentum praesignavit
in Novo declarandam manifestavit per Spiritum
sanctum, tria incidentia acumina, id est antiquam
legem et novam gratiam atque enucleationem fidelium
doctorum in quibus factus homo quod justum
est operatur, ab initio videlicet inceptionis suae ut
in imo cum bonum incipit, ita sursum tendens ad
perfectum quasi ad summum cum hoc consumat;
quia omne quod justum est, fuit et est, et permanet
in aeternum in simplicissima deitate quae omnia penetrat,
ita quod nulla potestas potest constare in
malitia sua, quam vult devincere pietatis ejus gloria.
Et primus angulus respicit ad orientem, qui est
primus ortus inceptionis cognoscere Deum in divina
lege, ante perfectum diem omnis justitiae. Secundus
autem ad septentrionem, quoniam post inceptionem
bonae et institutae operationis, Evangelium
Filii mei et alia praecepta in me Patre surrexerunt
contra partem aquilonis, ubi omnis injustitia orta
est. Tertius vero ad meridiem exterius ipsi aedificio
aliquantulum conjunctus, qui est roboratis operibus
justitiae profunda et exquisita sapientia principalium
magistrorum per calorem Spiritus sancti qui obscura
in lege et prophetis apparuerunt, et qui in
Evangeliis ostenderunt germen quod fructuosum fecerunt
ad intelligendum, tam gentes exteriorem
materiam Scripturarum in opere bonitatis Patris,
et suaviter ruminantes in ea mysticam significationem.

Quod autem ex angulo qui respicit ad orientem,
procedunt rami a radice usque ad cacumen ejus:
hoc est quod in ortu cognitionis Dei per legem
justitiae, quasi in angulo orientali apparuerunt rami,
tempore scilicet patriarcharum et prophetarum,
quia illa acuta columna divinitatis, haec omnia extendit
ab initio radicis, id est bonae inceptionis in
mentibus electorum suorum usque ad cacumen ejus:
quod est usque ad manifestationem Filii hominis,
qui omnis justitia est. Unde etiam juxta radicem
ejus vides in primo ramo Abraham sedentem, quia
per omnia subeuntem divinitatem exspirabatur hoc
tempus quod primitus ortum est in Abraham, cum
quieta mente reliquit patriam suam obediens Deo.
In secundo vero Mosen, quoniam deinde plantatio
surrexit inspiratione Dei in initio datae legis per
ipsum Mosen in praefiguratione Filii Altissimi, et in
tertio Josue, quia ipse postmodum habuit spiritum
hunc a Deo, ut consuetudinem legis Dei confirmaret
robustiorem in praecepto divino. Ac deinde
vides reliquos patriarchas et prophetas ita sursum
singulos in singulis ramis ordinate sedentes, secundum
tempus quo in hoc saeculo sibi invicem successerunt,
quoniam in unoquoque tempore subsequentium
patriarcharum et prophetarum inspiravit
Deus desuper ad altitudinem praeceptorum suorum
uniuscujusque singulare germen, cum ipsi in diebus
suis disposite et ordinate in ostensa sibi justitia
quiescebant, divinae majestati fideliter subjecti, ut
in temporibus suis venientes erant.

Et hi omnes convertunt se ad angulum columnae
qui respicit ad septentrionem, admirantes ea quae
in spiritu futura vident in ipsa quia omnes admoniti
spiritu, per Spiritum sanctum se verterunt et
viderunt ad evangelicam doctrinam fortitudinis
Filii Dei diabolo repugnantis, de incarnatione ejus
loquentes, et admirantes quod ipse veniens ex corde
Patris et de utero Virginis in magnis mirabilibus
se ostendit in suo opere et sequentium qui ipsum
in nova gratia mirabiliter imitantes caduca conculcabunt,
et ad aeternorum gaudia fortiter anhelabunt.
Sed quod inter hos duos angulos (unum scilicet
vergentem ad orientem et alterum ad septentrionem)
ante faciem ipsorum patriarcharum et
prophetarum est columna illa ab imo usque ad summum
quasi tornatilis et rotunda, plenaque rugarum
ut de arboris cortice solet germen pullulare: hoc
est quod inter binas summitates, videlicet inter manifestam
cognitionem meam et subsequentem doctrinam
Filii mei, latuit per typum praefigurationis
in animabus antiquorum patrum in legibus meis
commorantium, unicum Verbum qui est Filius meus
a primo electo usque ad ultimum sanctum; in mystica
coronatura circumornatus, quia ipse omnia instrumenta
sua bene composuit ac limavit, scilicet
per nobilem gratiam omnibus se pium manifestans,
ut praefigurabatur in rugis circumcisionis, quae fuit
umbra futurorum in appositis significationibus per
austeritatem legis in se habentis rectissimum germen
latens, summae et sanctissimae incarnationis.
Quod vero a secundo angulo respiciente ad septentrionem
exit splendor mirae claritatis se extendens
ac reflectens ad angulum qui respicit ad meridiem,
hoc est quod ab altero, Novo scilicet Testamento
diabolo opposito, exeunt verba Filii mei quae egrediuntur
de me et revertuntur ad me; quia micante
sole in carne, qui est Filius meus, fulget lumen
sancti Evangelii in praedicatione ejus, ab ipso et a
discipulis ejus se diffundens in fructum benedictionis,
et se retorquens in fontem salvationis, sic perveniens
usque ad rectores, videlicet ad profundos
scrutatores verborum Veteris et Novi Testamenti,
ostendentes quod sapientia erecta est in ipso sole
mundum illustrante, qui in suo latere valde ardet,
velut meridies in electis suis.

Et in eodem splendore in tam magnam latitudinem
se diffundente, conspicis apostolos, martyres,
confessores, virgines atque alios plurimos sanctos
in magno gaudio deambulantes; quia in perspicuo
lumine, dum Filius meus fuit praedicans et dilatans
lumen veritatis, facti sunt apostoli administratores
veri luminis, et martyres robusti milites sanguinem
suum fideliter fundentes et confessores officiosi post
Filium meum, ac virgines supernum germen sequentes,
atque alii electi mei laetantes in fonte laetitiae
et in fonte salutis, dum Spiritus sanctus eos
perfundit, ita ut sint flagrantes et manantes de virtute
in virtutem. Sed quod tertius angulus qui respicit
ad meridiem est in medio latus et extentus, in
imo autem et in summitate aliquantulum gracilior
et constrictus secundum modum arcus qui extenditur
ad sagittas jaciendas, hoc est diffuso Evangelio
ardens in fervore Spiritus sancti, illa sapientia
sanctorum, quam in profunditate quaerebant, ut per
eam reperirent typicum germen profunditatis, scilicet
quod eis esset intelligendum in verbo Dei; ipsa
immediata, videlicet lata, quia confortata et roborata
fide in populo Christiano, quasi in medio erat
latus sensus exiens de animabus sanctorum doctorum,
qui profundam asperitatem Scripturarum scrutantes,
protulerunt eam in scientiam multorum qui
ab eis discebant, ita quod dilatabant sensum suum
in extensione sapientiae et scientiae divinae Scripturae,
quae in initio quasi in imo ecclesiasticae institutionis
erat adhuc gracilioris et minoris studii, quia
populi nondum eam amplectebantur tali amore, ut
postmodum fecerunt, cum etiam in fine saeculi ut
in summitate ejus, refrigescent studia multorum, ita
quod eis divina scientia non erit amabilis in amore
operis, sed abscondent sibi ipsis conscientiam suam,
quasi non sit eis mutandum bonum in opere,
illud tantum exterius ut in somno cognoscentes.

Et ideo est iste angulus in medio sui latissimus
in asperitate, quoniam aspera opera cultus Dei denudata
ab obumbratione Veteris Testamenti, erant
a constrictiore initio suo se protendentes, quasi ad
medium sui, quae sunt fortissimae virtutes in altiori
studio, cum populus velocior fuit, contra iniquitatem
diabolum scilicet in verbis quae Dei sunt, et ejicere
atque conculcare omnia vitia ejus cum magna
austeritate justitiae Dei, ipse tamen sic tandem descendens,
in oblivione sui, et constrictior existens
in fervore Spiritus sancti circa finem mundi; ita
videlicet extensus ut cum nervo lignum extenditur
ad bellum, quia in anima et corpore se homo debet
erigere contra vitia, ex utraque parte sui constrictior
et in medio largior, ut in primo et in ultimo
opere suo circumspectus sit magno timore et humilitate
et in medio fortis ac constans emittere jacula
bonorum operum per donum Spiritus sancti adversus
insidias diaboli. Nam in inceptione boni est homo
gracilioris virtutis, in prosecutione autem operationis
suae cum bonum operatur, est robustioris
fortitudinis, quoniam Spiritus sanctus eum pertransivit
infusione sua, in qua tamen operante virtute
frequens esse non potest. Unde iterum constrictioris
erit virtutis, quasi in fine operis per fragilitatem
carnis suae. Sic semper extendi debet arcus se
munientis contra vitia diabolica.

Quod autem in cacumine ejusdem columnae vides
tantam claritatem luminis ut humana lingua effari
non possit, hoc est quod coelestis Pater in altissimo
et in profundissimo secreto suo edidit mysteria Filii
sui, qui in eodem Patre suo fulget clarissima coruscatione,
in qua prolata est omnis justitia, et in
legali propositione et in Novo Testamento quod est
maxima claritas lucentis sapientiae, ita ut non sit
possibile ulli terreno homini hoc aliquo sermone
proferre, dum est in corruptibili carne. Et in eadem
claritate apparens columba habens in ore suo
radium aurei coloris multo fulgore columnam illam
irradiantem, est in coruscatione luminis Filii Dei
in corde Patris fulgentis, igneus Spiritus sanctus,
per quem declarata sunt mysteria ipsius altissimi
Filii Dei ex summa altitudine venientis pro redemptione
populi, ab antiquo serpente seducti. Unde et
idem Spiritus sanctus inspirans omnia legalia praecepta
et nova testimonia, dans videlicet legem claritatis
mysterii sui ante incarnationem Domini,
atque in eadem claritate virtutem suam ostendens
in incarnationem ejusdem Filii Dei; habet in profundissima
inspiratione sua aureum splendorem,
scilicet eximiam et excellentissimam illuminationem
unctionis suae multa et magna perfusione mystica,
secreta ipsius Unigeniti Dei antiquis praeconibus,
ut dictum est, aperiens, qui Dei Filium typice
ostendebant, et valde mirabatur ineffabiliter exeuntem
a Patre, et mirabiliter surgentem in aurora
perpetuae Virginis, fortiter etiam exurens
textum Veteris Testamenti et Evangelii in spirituale
germen, in quo omnis justitia erecta est. Ideoque
propter immensam vim divinitatis, non est tibi
possibile intueri divinam claritatem, quae a nullo
mortali homine poterit videri, nisi ut eam ostendo
in obumbratione, cui volo. Quapropter et tu cave
ne praesumas temere intendere in id quod divinum
est, sicut etiam tremor qui te apprehendit tibi demonstrat.

Sed quod vides intra praedictum aedificium veluti
quamdam imaginem coram hac columna super pavimentum
ipsius aedificii stantem, hoc est quod intra
opus Dei Patris, se virtus haec ostendit declarans
mysterium Verbi Dei, quia ipsa aperuit omnem
justitiam in civitate Omnipotentis in populo, scilicet
Veteris et Novi Testamenti, super pavimentum,
id est super cuncta terrena in opere ejusdem pii
Patris stans, quoniam omnia terrestria sicut et
coelestia in ejus sunt providentia. Quod autem aliquando
ipsam columnam aliquando etiam homines
illos qui in ipso aedificio discurrunt inspicit, hoc est
quod et secretum suum quod protulit vis divinitatis
Verbo Dei considerat, et etiam homines qui in
bonitate Patris operantur perspiciens, qui se tangunt
vel non tangunt in opere, quia novit qualitatem
uniuscujusque secundum studium ejus. Eadem autem
imago declarat scientiam Dei; quia illa praevidet
omnes homines et omnia quae in coelo et in terra
sunt, tanti fulgoris et claritatis existens ut prae nimio
splendore qui in ipsa lucet, nec faciem ejus
nec vestimenta quibus induitur considerare valeas;
quoniam ipsa terribilis est in terrore ut fulgur minantis,
et lenis in bonitate ut splendor solis: ita
quod in terrore et in lenitate sua incomprehensibilis
est hominibus, per terribilem fulgorem, divinitatem
quasi per faciem ejus, et per claritatem quam
habet in se ipsa quasi vestimenta decoris sui, quomodo
etiam nec sol considerari potest in ardente facie
sua nec in decoro vestitu radiorum suorum. Ipsa
est enim apud omnia et in omnibus, ac tantae pulchritudinis
in secreto suo; ut a nullo homine sciri
possit quanta suavitate toleret homines, et quomodo
parcat eis in perspicabili misericordia; quousque
durissimus lapis amplius perforari non possit in
imperforabili duritia sua, qui est durus et incorrigibilis
homo, qui nullatenus vult declinare a malo
suo. Sed tamen ut caeterae virtutes, in forma apparet
hominis; quia Deus in virtute bonitatis suae fecit
hominem, rationalitate et scientia ac intellectu profundissime
adornatum, ut eum intima dilectione diligens
et maxima devotione colens spernat figmenta
daemoniorum; eum praecipue amans, qui illi tantum
et talem dedit honorem.

Quod vero circa eamdem imaginem conspicis
pulcherrimam multitudinem, angelicam formam et
alas habentem, et in tanta veneratione stantem ut
et eam timeant ac diligant: hoc est quod ubique
scientiam Dei beati et excellentes spiritus in angelica
ministratione, per inexplicabilem et purissimam
laudem colunt, quod tam digne non potest
homo adimplere, cum adhuc in mortali corpore est;
ipsi Deum amplectentes in ardore suo, quia lux vivens
sunt, et elati: non quod alas habeant ut alia
volatilis creatura, sed quod flagrant in sphaeris suis
per virtutem Dei, quasi pennati sint. Unde venerantur
me Deum verum, persistentes in recto timore
et in vera subjectione, scientes judicia mea, atque
ardentes in amore meo, quia faciem meam semper
aspiciunt, nihil aliud desiderantes neque volentes
nisi quod vident placere perspicacibus oculis
meis.

Sed quod ante faciem ejus vides aliam multitudinem
in humana forma et tenebrosa veste apparentem,
atque in multa constrictione timoris stantem,
hi sunt in scientia Dei homines existentes.
Quomodo? Homo est in conspectu Dei in magno
honore, quem praevidet ad se pertinere, illo abjecto
qui magis in perditione contendit perdurare quam
in Deo esse. Sed homines illi, quos vides in hac
multitudine, dicuntur compulsae oves, humanam speciem
habentes, propter opera hominum, et umbrosum
vestitum quod est dubitatio in operibus peccatorum;
in districtione tamen timoris metuente, judicium
Dei. Ideo autem compulsae oves nominantur
quoniam multis modis compello eos ut ad vitam
perveniant per sanguinem Filii mei ereptos a morte
Unde et compulsae oves homines sunt illi, qui per
multas tribulationes et aerumnas contra voluntatem
suam compelluntur a me, ut relinquant iniquitatem
suam quam per voluntatem propriae carnis, et
per florem juventutis suae tandiu libentissime adimplerent
quandiu saeculo adhaererent, sic volentes
permanere in ardore libidinis usque dum eos desereret
ignis carnis per frigus aetatis suae; quos tamen
omnes diversis modis constringo, secundum
quod in eis video, ut cessent a peccatis suis.

Nam quosdam eorum in quibus saeculum tam forti
desiderio non ardet non constringo fortiori flagello
sed leniori; quia non video in eis tantam amaritudinem
quantam in aliis, quoniam cum sentiunt
correptionem meam, mox relinquunt in festinatione
voluntatem suam, et veniunt ad me, pompis saecularibus
renuntiantes. Quosdam autem fortiori verbere
corripio, quoniam tam ardentes et tam pervicaces
sunt in peccatis ex vitio carnis suae, ut nisi
fortiter per me coarctarentur, non essent apti regno
meo. Scientia mea praevidet et cognoscit eos,
ac constringit illos secundum superfluitatem corporis
ipsorum. Et iterum quosdam in maxima et
fortissima aerumna ac miseria mentis et corporis
eorum supero; quia tam rebelles, tamque superflui
in opere carnalis voluptatis sunt, ut si non constringerentur,
gravissima calamitate, non cessarent
a criminibus per petulantiam suae carnis, quia
dum essent in prosperitate suae voluntatis, se non
converterent ad Deum, quoniam unde unus per pusillanimitatem
mentis suae omnino cadit in desperationem:
inde alius jocatur per stoliditatem superbiae
suae, atque per quod ipse omnino conculcatur
in desperatione; per hoc ille vix constringitur in
plenitudine animi sui. Hoc modo coerceo pertinentes
ad me cum mihi repugnant in operibus suis; ut
quia eos novi, saltem per calamitates tam corporis
quam spiritus quas patiantur ad me pervenire compellantur,
quatenus ipsi salventur, ut etiam Pharao
Israeliticam plebem a terra sua perterritus, tandem
discedere compulit, sicut scriptum est: Vocatisque
Pharao Mose et Aaron nocte ait: Surgite, egredimini
a populo meo, et vos et filii Israel. Ite et immolate
Domino, sicut dicitis. Oves vestras et armenta
assumite, ut petieratis, et abeuntes benedicite mihi
(Exod. XII). Hoc tale est: Onerosa et gravissima
crimina quae adhaerent huic saeculo in multis aerumnis
ac miseriis, gravant supermodum multos homines,
in cordibus suis dicentibus: Heu, heu! quo
fugiemus? Et tunc eaedem aerumnae rixando illos
expellunt a se: ita quod etiam ipsi homines festinant
ab eis recedere, quia in seipsis arescunt in
corpore suo de gravedine flagelli manus Dei, non
valentes cum gaudio vivere in voluptate saeculi, quoniam
Deus requirit eos: quod est vocatio justorum
per diversas calamitates in tenebrosis operibus noctis
peccatorum. Unde Pharao vitia, scilicet diabolica
vocant in clamore aerumnarum et miseriarum
Mosen, id est homines illos quos Deus constringit
fortissimis doloribus sive spiritualibus sive corporalibus,
et Aaron, eos videlicet quos coercet levioribus
adversitatibus in nocturno tempore malorum
operum convocatos, ipsis vitiis in oppressione voluptatis
hominum dicentibus: Surgite de carnali
consuetudine vestra et egredimini de veteri habitatione
quam nobiscum habuistis separantes vos a
communi populo quem possidemus, cum nos colit,
et subtrahentes a saecularibus negotiis quibus libenter
adhaeremus, vos qui exterriti estis in nobis cum in
captura nostra fuistis, et filii Dei vobiscum qui vident
ipsum in agnitione ejus. Ite itaque aliam viam relinquentes
nos, et offerte vos ipsos Deo inexpugnabilibus
causis quibus nos superastis (ut dicitis) in
desideriis vestris, lenitatem quoque vestram in
ovili mansuetudine, cum qua vobis est durum nobiscum
laborare, quia vultis alium dolorem sustinere
sequendo Agnum et victoriosissima arma in
armentorum fortitudine cum quibus nos superastis,
et quibus nos resistere non possumus, assumite in
novitate mentis vestrae, quam modo habere vultis,
et separamini a nobis ut dudum voluistis cum nos
acriter impugnastis, et euntes ad patriam pro qua
doletis in animo vestro comprehendite aliam vitam
quae vos ducit a nobis, atque benedicite in
laude Dei pugnam illam in qua abcessistis a saecularibus
causis et negotiis.

Ego quoque omnipotens Deus, ut praedictas oves
transire compello ad me, sic etiam columnas meas,
id est fortiores coelestes haeredes in fundamento
castigationis me consolido, secundum nequitiam
implicationis peccati in invasione praevaricationis
Adae qua impugnantur, quia stare non possent,
si eos gratia mea non confirmarem. Quorum quidem
alios quos tam grave pondus non gravat vitiorum,
leniore castigatione castigo, quoniam si eos
acriori verbere constringerem, omnino deficiente
spiritu caderent in desperationem, quia afflatu majoris
turbinis diabolicae suggestionis non catenantur.
Alios autem graviore mole in varietate saevissimorum
morum, et in superfluitate concupiscentiarum
ex pugna diabolica oneratos, habeo in duritia
constrictionis gravissimorum dolorum, ut non
exeant a foedere meo, cui assistunt me toto desiderio
volentes apprehendere, atque praecepta mea observare,
quia si istos ut priores leniter castigarem,
ipsas correptiones meas pro nihilo ducerent, quoniam
gravissimo certamine antiqui serpentis impugnantur.
Sunt etiam quidam exsules coelestis patriae
quos nescio, quia me omnino relinquunt aviditate
mentis suae seipsos rapaci rabie seducentes
nec me quaerentes, nec scire volentes, sed in seipsis
suffocantes bonum desiderium, ita quod non
postulant a me ullum auxilium, avide tantum se
oblectantes in propriis rebus suis, ut eos delectat
in carnalibus desideriis. Quorum alii ex his operantur
in superfluitate ac in delectatione carnis quidquid
volunt; non tamen existentes in odio et in invidia,
sed volutantur in blandis voluptatibus habentes
delicias et suavitatem carnis suae, quibus dimitto
fruges terrae in prosperitate, ut non deficiant in
paupertate; quia et creati sunt per me, et quia
etiam populum non absorbent per malitiam suam,
atque idcirco dabitur eis secundum desideria ipsorum.
Alii vero sunt tantae ferocitatis et nimietate
amaritudinis fellis et odii ac invidiae, reddentes malum
pro malo, nec volentes sufferre ullam injuriam
sibi illatam, ita ut si haberent honorem et divitias
saeculi, coelestes virtutes dirumperent in hominibus
ne colerentur in eis; unde ipsis abstraho fruges
atque divitias, in magnis miseriis eos dejiciens,
quatenus se non possint ad tantum malum erigere
quantum est in voluntate ipsorum, quia diabolica
opera perpetrarent, si facultatem ad hoc haberent.
Sic obsisto viis hominum bonorum scilicet et malorum
recta mensura ponderans ascensus eorum,
secundum quod oculus meus videt cupiditates ipsorum,
sicut etiam sapientia testatur per Salomonem,
dicens: Omnes viae hominum patent oculis ejus, spirituum
ponderator est Dominus (Prov. XVI). Hoc tale est:
Omnia itinera quae spirat vivens animus hominum
in praesentia scientiae suae in hoc quod homo habet
circuitionem intellectus utilitatis, scilicet fructuositatis
atque imbecillitatis inutilitatis: haec sunt
aperta conspectui omnipotentis Dei. Sic per omnia
videt Deus, et omnino non absconditur quidquid
aspectui divinitatis ejus quia scit omnia, sic videlicet
aspiciens universa ut unamquamque rem recte
dispenset. Quomodo? Ipse est enim spirituum ponderator,
mulcens eos in suavitate blandimentorum
et tranquillitatum, castigansque eos in tribulatione
dolorum et miseriarum, ut excutiantur ad
rectam mensuram, quam contra eum nec currendo
nec fugiendo transcendere valent, nisi quantum ipse
probat juxta merita eorum, quoniam ponderatio
ipsorum est quod in excussione retributionis eorum
sive in hoc saeculo sive in futuro ostenditur
quomodo Deum coluerunt. Unde etiam ipsi spiritus
juste ponderantur, ita scilicet ut rationalitas hominis
non plus elevetur in superiora nec deprimatur
in inferiora quam justo judicio suo recompensat
Deus, quoniam sic ipse resistit illi quod nulla anima
est tantae potestatis in superfluitate ullius rei, ut
possit Deo repugnare; quia ipse cuncta rectissime
dijudicat, obsistens eis justitia sua, cui resistere non
valent, ut plus possint quam sit promissionis ejus.
Nam ut plumbum juste ponderat pecuniam, sic Deus
aequa libra bonis et malis tale obstaculum opponit,
quod nullo modo possunt effugere aequissimam normam
judicii ejus, isti pro meritis suis gloriam et
gaudium vitae, hi vero poenam et moerorem mortis
recipientes, secundum quod Deus acutissime praevidet
in eis.

Quae autem praedicta imago inspicit homines illos
qui de mundo venientes, in eodem aedificio nova
veste induuntur: hoc est quod scientia Dei novit
eos, qui perfidiam infidelitatis suae relinquentes, in
potestate operis Dei pro vita aeterna novum hominem
in baptismo induunt, movens illos ne revertantur
retro incedentes ad diabolum, vel si in illud
deviaverunt ut redeant ad Deum Creatorem suum,
secundum quod dicit unicuique eorum in verbis
admonitionis suae, ut supra dictum est. Qui autem
acutas aures interioris intellectus habet, hic in
ardente amore speculi mei, ad verba haec anhelet,
et ea in conscientia animi sui conscribat.

VISIO QUINTA.

SUMMARIUM.---De forma zeli Dei et quid operetur. Quod Deus peccata hominum diligenter examinat aut
puniendo in corpore hominis aut in poena futuri saeculi, aut ipse homo purgabit per poenitentiam in anima
et corpore. Verba Job de eadem re. Qui cum timore peccant merentur gratia Dei resurgere per poenitentiam
in purgatione: quam si hic plenius non inveniunt, in futuro invenient. Quomodo in rationalitate hominis
bonum respondeat malo et malum bono ad mortem, Quod homo habet in se duas vocationes, una vocatur
ad vitam et altera ad mortem. Verba Psalmistae de eodem. Quod mirabilia et admiranda judicia zeli Dei
in Veteri Testamento visa sunt ut Deus timeatur. Quod Deus a rectitudine judicii nec fallacibus, nec
adulatoriis sermonibus movetur. Quod superna ultio non excedit actus hominum gravius vindicando.
Verba David ad eamdem rem. Quod oculi Domini vident unamquamque injustitiam puniendo eam, ita ut quamvis
humanus sensus judicio Dei perscrutari non possit: tamen crimina hominum non negliguntur indiscusse.
Quod zelus Domini juste dijudicans opera hominum terribilis est omni creaturae. Quod virtus sanctae
Trinitatis in multa suavitate et recta ultione sibi subjicit mentes hominum secundum diversitatem intentionis
ipsorum. Quod zelus Dei vicit primo diabolum in Christo, deinde in electis fugavit, tertio in filio perditionis
omnino conteret: timentibus parcens, rebelles castigans. Quod indurati justitiam Dei despicientes et
admonitionem Dei et exhortationem hominis non recipientes in perditionem abjiciuntur. Quod elementa
conquerunt de duritia impoenitentium; et super eos vindictam inducunt. Quod Deus super rapidos et
praesumptuose et scienter peccantes vindictam Cain et Pharaonis et illorum qui idolum in Oreb adoraverunt
et qui initiati sunt Beelphegor inducit. De justitia Dei orta in Abel, culta in aliis electis, suavi in Filio
Dei; hanc transgressam ulciscitur zelus Dei qui tunc erat, tunc est et permanebit. Qui canino more
abominatur Ecclesiam, et dedicationem Ecclesiae, et res ad Ecclesias pertinentes destruit, zelo Dei ejicitur.
Quod in facto Jacob praefigurabatur dedicatio Ecclesiae. Ubicunque corpus Christi immolandum est, debet
esse lapis signatus, etiamsi ibi ex aliqua impossibilitate templum esse non poterit. Quod templum debet
habere causam constitutionis suae quae adhaeret sibi de labore populi. Quomodo et qua causa Jacob decimas
omnis substantiae suae dederit. Qui ecclesias destruunt, dedicationes sanguine homicidii vel fornicatione
polluunt, et qui signatum lapidem in sacrificio non habent et qui decimas vel res templi diripiunt: O vae
illis, o vae miseris illis! Qui res ecclesiae canibus et porcis, id est pravis hominibus dividunt, hos vel semen
eorum de summo gradu usque ad infimum zelus Dei projiciet. Quomodo Deus ultione sua caedit credulos
et incredulos. Qui putant se sapientes et potestatem suam per injusta judicia elevant, quam miserabiliter
hos zelus Dei exurit. Quod in zelo Dei non est clamor minantis vocis, sed immobilis et firma potestas justi
judicii. Quod scientia in homine est quasi speculum in quo latet desiderium vel boni vel mali. Quomodo ex
metu procedit timor, et de timore tremor, et quomodo homo per haec tria debet operari quod justum est.
De prima radice, id est discretione hominis et de ignea supradicta gratia in Christo. Quod nemo in
excusatione peccati debet mussitare contra Creatorem suum.

Post haec vidi et ecce in septentrionali angulo
conjunctionis duarum formarum muri dicti aedificii
apparebat tanquam caput mirabilis formae illi angulo
exterius immobiliter a collo impositum tantae
altitudinis a terra quanta erat altitudo ipsius anguli,
non tamen eum excellens, sed tantum pari aequalitate
ei in summitate coadaequantum. Et caput illud
erat ignei coloris, rutilans ut flamma ignis, terribilemque
habens faciem hominis, atque in ira magna
respiciens ad aquilonem. A collo autem et deorsum
non vidi ullam formam ejus, quoniam reliquum
corpus ipsius omnino absconsum et obstrusum latuit
in praedicto angulo. Caput vero ipsum vidi quasi
nudam formam humani capitis, nec crinibus obtectum
instar virilis formae, nec velamine more muliebri,
plus tamen virile quod muliebre apparuit
multumque terribile ad intuendum. Habebat autem
tres alas mirae latitudinis et longitudinis albas, ut
est candida nubes non in altum erectas, sed solummodo
a se separatim directum extentas, ita tamen
ut ipsum caput eas aliquantulum altitudine praecelleret,
quarum prima a dextra maxilla surgens tendebatur
ad aquilonem; secunda vero quae et media
erat, a gutture ipsius dirigebatur ad septentrionem,
tertia autem a sinistra maxilla tendebatur ad occidentem;
aliquando magno terrore se moventes,
atque in illas partes percutientes; aliquando autem
a percussione cessantes. Et non audivi caput illud
ulla verba proferre; sed tantum in se ipso immobile
manens, alis suis interdum illuc percutiebat
quo et ipse alae tendebantur, ut dictum est. Et iterum
audivi sedentem in throno mihi dicentem:
Deus qui in veteri populo zelum suum graviter
exercuit, in novo propter amorem Filii sui mitem
et suavem se ostendit; non quod nunc peccata delinquentium
dissimulans negligenter parvipendat, sed
quod misericorditer, puri cordis intimam et veram
poenitentiam exspectet, indurati autem nequitiam
non tolerans, justo judicio suo puniat. Unde et caput
hoc quoddam vides in septentrionali angulo conjunctionis
biformis muri dicti aedificii apparens:
ostendit in significatione zelum Domini, qui est
vindicta inflexibilis iniquitatis, nec ullam medicinam
desiderantis, aperte surgens insinuato mysterio
Verbi Dei per figuras et per sonum patriarcharum
et prophetarum, in significationibus eorum praenuntiati.
Sic et zelus ejus in forma videtur capitis;
quoniam super omnem timorem cognitus est in
severitate ultionis suae, ut homo in facie sua cognoscitur,
ardetque contra septentrionalem partem
quia ipse in Deo velocissimus et acer occidit diabolum
et omne malum, cum etiam in Abraham et in
Mose duae partes defensionis operantium, speculativa
scilicet scientia duarum optionis causarum, id
est duarum viarum boni scilicet et mali, et genus
humanum in opere Dei conjungunt, quoniam fortissime
adversus diabolum in scientia boni et mali
debet homo operari in omnibus causis per bonitatem
Patris. Praevaricationem autem quae fit per
speculativam scientiam in operibus hominum praecepta
Dei transgredientium ulciscitur zelus Domini,
ubi locus non est indulgentiae. Ubi est hoc?
Ibi videlicet ubi nec est timor Domini, nec hominis
in agnitione Dei. Et tale cor quod ita in sorde iniquitatis
obduratum et emortuum est, quod nec veretur
judicium Dei, nec vultum hominis: hoc justo
judicio confundit et deprimit ultione sua zelus Domini
in lege Dei. Quomodo?

Post constitutum praeceptum ubi fit praevaricatio
legis est zelus qui abstrahit injustitiam cum rectissimo
judicio, ipsa injustitia abstracta in Veteri Testamento
cum austeritate repensionis in exteriore
homine: cum transgressio legis corporaliter ulciscebatur
in ipso, et post gratiam Evangelii est idem
zelus per poenitentiam, atque post mortem hominum
est ipse per poenas et per tormenta gehennae, qui
iniquitates hominum conceptas et prolatas atque
contortas in operantibus, ita examino quod eas ulciscor
aut corporaliter in corpore hominis, aut in
poena futuri saeculi, aut ipse homo purgabit illas
per poenitentiam remissionis vivens in anima et
corpore, cum quibus etiam operatus est eas, ut
dicit in spiritu meo servus meus Job: Commuto
faciem meam, et dolore torqueor. Verebar omnia
opera mea, sciens quod non parceres delinquenti. Si
autem et sic impius sum, quare frustra laboravi? (Job
IX.) Hoc tale est: Immutabo aspectum meum interiorem.
Quomodo? Evertam scilicet hoc quod sum
mutabilis et inundans in sanguine venarum mearum,
habens in me aliquando delectationem, aliquando
etiam iracundiam et aliquando conterentem tristitiam,
quod in me aspicio quasi videam delectabilem
faciem cum hoc ipsum libenter perficerem. Et illud
mutabo contra voluntatem meam convertens me ad
opus bonae operationis. Cumque hoc fecero, graviter
in hoc flagello torqueor, quod me ipsum constringo,
abstrahens me a cognoscibili facie mea, quod
est opus voluntatis meae in contraria delectatione,
adjungens me contemplativae speculationi Deum
videns in bona conscientia, et non in concupiscentia
carnis, per quam illum non attendo. Et ab his
duabus causis timeo omnia opera mea. Quomodo?
Cum bonum opus facio, vereor illud non esse perfectum
coram Deo, quia illud perspicue non inspicio
sed obscure quasi in speculo: aliquando illud
cognoscens in spiritu, aliquando etiam ignorans ab
onere corporis mei. Malum autem opus cum facio,
sum in confusione per conscientiam spiritus mei,
quoniam in interiori intellectu cognosco quod Deus
non parcet scientiam habentibus in peccatis, quod
est quando homo intelligit, quid in opere suo contrarium
sit Deo, sed eum oportet purgari, vel ultione
in corpore, vel poena poenitentiae vel poena tormentorum
in alia vita. Et ideo non parcit delinquenti si
eum non poenitet; quia non datur ei potestas peccandi
ut peccet, sed eum oportet castigari aut hic
aut illic. Quapropter si sic impius sum, tantaeque
obdurationis ut ad hoc non velim molliri quae declinem
a propriis rebus meis quae sunt peccata mea,
ita ut non aspiciam in magnum certamen illud mihiipsi
repugnans, quod ego in fragilitate sum, sed
quod Deo semper contrarius existo in notis causis
meis, quia conceptus sum in peccatis semper cupiens
operari iniquitatem, nec metuens judicari a
Domino; quare tunc si constrictus sum in tam vano
labore quod frequenter cum scientia qua Deum agnosco,
in meipso iniquitati contradico? Non autem
tam impotens sum ut ignorem bonum et malum.
Unde si intelligibilem sensum a me repello sic dicens:
Ignoro Deum, mendax sum, quia ipsa scientia
arguit me reprehensibilem, quod debitor sum Deo,
cum incipio iniquitatem operari. Sed non in vanum
laboro, cum in bona conscientia contradico malo,
quoniam opus Dei sum; unde et me converto ad
ipsum, ex hoc bonam mercedem recipiens.

Itaque ego Dominus omnium testificor, quia oportet
hominem cum dolore gemitus, aut cum contritione
poenitentiae, seu cum digna ultione peccata sua
diluere, sive in hoc saeculo sive in futuro, ut dictum
est. Quomodo? Qui peccant cum timore et dolore
poenitentiae metuentes peccata sua, merentur per
gratiam Dei quod saepe surgunt a commissis suis in
purgatione eorum; cum tamen eam purgationem
plenius non inveniunt in hoc saeculo, inveniunt eam
in futuro ad vitam. Qui vero sunt tanta duritia cordis,
ut nec desiderent, nec velint scire in timore et
dolore poenitentiae peccata sua, sed in tanta nequitia
permanet, quasi non sit eis Deus in timore habendus:
hi non consequentur purgationem peccatorum
nec in hac vita nec in futura, sed habebunt poenas
sine consolatione purgationis ad vitam; quia de
rationalitate sua ut creati sunt per me, noluerunt
rationem reddere inobedientiae. Quomodo?

Intellectus in rationalitate hominis habet duas
semitas in scientia boni et mali, ad quas pertinent
duo responsus bonum scilicet et malum. Quomodo?
Bonum respondet malo, cum resistit ei in Domino.
Malum vero respondet bono, cum repugnat illi cum
diabolo. Sed hi in bono respondent malo, qui se
refrenant semper in malo, ne delectentur in propriis
delectationibus suis. Hi autem in malo respondent
bono; qui nullatenus se abstrahunt a pravis actibus
quin delicientur cum concupiscentiis suis, nolentes
respondere vocationi mali. Quomodo? Homo habet
in se duas vocationes, desiderium videlicet fructus
et concupiscentiam defectus. Quomodo? Per desiderium
fructus vocatur ad vitam, et per concupiscentiam
defectus vocatur ad mortem. Sed in desiderio
fructus, cum homo desiderat bonum operari
sic dicens in seipso, fac bona opera: hic est responsus
contra malum ut devitet illud, et faciat utilem
fructum; in concupiscentia vero defectus, cum concupiscit
perpetrare malum, sic etiam adhortans
semetipsum: Fac opus delectationis tuae: hic etiam
est responsus adversus bonum, cum ille non vult
resistere iniquitati suae, sed delectatur pervenire ad
defectum, despiciens me in hoc responso, et habens
me quasi ludibrio debitum honorem mihi non exhibendo.
Et quia avertit se a bono, non dolens affligendo
se propter timorem meum, convertit se ad
illusionem in coelestibus, ut per manifestationem
meam dicit Psalmista: Posuerunt in coelum os suum,
et lingua eorum transivit in terra (Psal. LXXIII). Hoc
tale est: Multi homines sunt insipientes in rationalitate,
nolentes intelligere innumerabilem timorem
Domini, et abstrahentes sibi ipsis bona
desideria in quibus deberent anhelare ad me, et
cognoscere verum Deum; recusantes assensum praebere
bonae scientiae, quae semper homini assistit ut
bona opera operetur in Deo, sed frequenter amplectuntur
amaritudinem in contradictione boni, cum
se ipsos despoliant, sibi ipsis auferentes bonum
thesaurum diversae iniquitatis sibi thesaurizando.
Et in his ponunt in coelestibus circuitionem mentis
suae quasi os suum male opertum, despicientes illa
in se ipsis per rabiem subsannationis, sic dicentes
in corde suo: Haec opera voluntatis nostrae tam
licenter facere possumus quam illa quae dicuntur
coelestia, quae antiqui (nobis ignorantibus) secundum
quod eis placuit instituerunt. Atque tali modo subsannant
verba et institutiones antiquorum Patrum,
quae per coeleste opus in me positae sunt. Unde
etiam in gustu pravi operis velut in lingua sua
commovent se et transeunt in audacia possibilitatis
suae se ipsos: ita quod pertinaciter adimplent voluntates
suas, nolentes habere constrictionem corporis
sui contra vitia, sed absque labore sui spiritus volutantur
in desideriis carnis suae quasi in terra,
quae est diabolica seductio.

Et quod vides praedictum caput mirabilis formae,
hoc est quod in zelo Domini sunt mirabilia et admiranda
judicia Dei, quae a nullo homine peccatis
gravato sciri possunt. Quod vero eidem angulo exterius
immobiliter a collo impositum est, hoc est
quod zelus meus adversus diabolum, ut in Veteri
Testamento per Abraham et Mosem ostensum est,
in speculativa scientia et humana exercitatione
exterius apparet in visione populorum, ut me timeant,
oculo ad oculum terrorem meum sentientes,
cum etiam justitia mea minatur ad aquilonem crudelissimae
iniquitati Satanae. Atque immobile manet,
quia Deus nec fallacibus nec adulatoriis sermonibus
omnino moveri aut molliri potest a rectitudine
judicii sui non emendatis criminibus, velut
per collum fortitudinis suae a Deo constitutae legi
ad operandum hominibus infixum, reddens scilicet
unicuique non observanti praecepta legis emeritas
poenas, secundum mala opera ipsius in quibus sordens
emarcuit, repugnans etiam excellentissima
fortitudine sua, quasi in virtute colli sui diabolo
et sequentibus illum, se opponendo injustitiae eorum.

Est quoque tantae altitudinis a terra, quanta est
altitudo ipsius anguli; quoniam Deus in summa
justitia ultionis suae cuncta terrena superat, eadem
ultione hujus altitudinis existente, ut in praefiguratione
Abrahae et Mosi per legem designata sunt
opera hominum, quia divinum judicium est in summitate
speculativae scientiae et actuum populorum,
ut prosternat ignorantiam ipsorum, cum nolunt scire
Deum. Non tamen ipsum angulum excedit sed tantum
pari aequalitate ei in summitate coadaequatur,
quoniam superna ultio actus hominum non excedit,
plus et gravius in eis mala ulciscendo quam sint
merita eorum solummodo aequo et justo judicio in
excellentia justitiae suae omnia recte dijudicans, ut
iterum in spiritu novit David cum diceret: Cognovi,
Domine, quia aequitas judicia tua, et in veritate tua
humiliasti me (Psal. CXIII). Hoc tale est: Per bonitatem
tuam in me ipso cognovi, Domine, cum pro
peccatis meis non occidisti me, non auferens mihi
in anima et corpore efficaciam operandi, quod nec
propter potentiam, nec propter iram tuam plus judicas
in scientibus aut ignorantibus quam sint merita
eorum. Bonum enim operor luctando contra
me, malum vero facio per concupiscentiam carnis.
Et ideo das bono mercedem et malo judicium, non
tamen aliter judicans quam quod aequum et justum
est. Quomodo? Si acrius instares quam sunt opera
hominum in peracta actione, non esset aequitas
judicii. Si vero tepide negligeres ita ut non provocares
ad poenitentiam, et quod non esset exquisitio
in purgatione iniquitatis, tunc tu justus Deus delinires
et confoveres injustitiam. Mors enim erat
quondam amarissimum judicium in morte Adae:
nunc autem reddita gratia in poenitentia, revocans
hominem ad vitam, quod impossibile esset fieri
per ullum, nisi per te Deum. Et hoc est justissimum
et aequissimum judicium tuum, purgatio scilicet
ad vitam cum gratia, quoniam unicuique operi
in recta mensura metientur judicia tua. Nam in
veritate sunt omnia quae facis, ita quod nullam
nimietatem exerces supra modum fallaciter; quia
fallax est quod plus in nimio, vel minus in parvo
quam quod justum est. Sed tamen parcis in multis
miserationibus potentiae tuae, non occidens ullum
per possibilitatem clarissimae virtutis tuae: hoc deputans
in te ipso quod parcis per poenitentiam;
ideoque de misericordia tua humiliavi me, dans gloriam
nomini tuo: interdum etiam turbatus in promeritis
culpis meis, de tuo judicio.

Quod autem caput vides ignei coloris rutilans ut
flammam ignis, hoc est quod in zelo Domini est
igneum malis obstaculum, rubens in fortissimo
ardore ultionis suae, terribilem habens faciem hominis;
quoniam oculi Domini facie ad faciem vident
unamquamque injustitiam, ita quod culpae diversorum
criminum non relinquuntur neglectae ante
Deum, quas non terribiliter inspiciat, eas examinando
justo judicio suo; et quia etiam monstruosa
et horrenda sunt iniqua opera hominis, humanam
faciem ostendentia in actibus carnalium desideriorum.
Atque in ira magna respicit ad aquilonem,
quia Deus in ultione sua dedignatur omne malum
quod oritur de suggestione diabolica. Sed quod a
collo et deorsum non vides ullam formam ejus,
quoniam reliquum corpus ipsius omnino absconsum
et obstrusum est in praedicto angulo, hoc est
quod in zelo Dei recta judicia quae potenter dispergunt
prava opera diversorum hominum nullus humanus
sensus quasi ad finem perscrutari potest,
quoniam occulantur et conteguntur in angulo speculativae
scientiae et operis hominum; ita quod nec
videri nec comprehendi ulla scrutatione valent,
nisi quod aliquando cognoscuntur cum ostenditur
res gesta in causa ultionis Dei, ut facies hominis
videtur secundum desideria voluntatis ipsius. Unde
etiam in ipsa ultione non est ulla simulatio alicujus
facilitatis nisi semper justum judicium secundum
peccata hominum, quoniam crimina eorum non
negliguntur indiscussa, ut dictum est, quia zelus
Domini examinatio ejus est.

Quod vero caput ipsum vides quasi nudam formam
humani capitis, hoc est quod idem zelus Domini
nulli mortalitati subjectus est, permanens videlicet
nudus ab omni subjectione debilitatis, juste
dijudicans opera hominum. Nec est crinibus obtectum
instar virilis formae, nec velamine more
muliebri, quoniam ipsi non est aliqua sollicitudo
sensus se quemquam superiorem ulla virili fortitudine,
debellare, nec ei inest ulla feminea mollities
timidi animi sibi adversa non posse superare. Est
plus tamen virile quam muliebre; quia fortissima
virtus Dei magis est in virili vigore quam sit in
mollitie femineae negligentiae, multumque terribile
ad intuendum, quoniam zelus terribilis et metuendus
est omni creaturae, cum ipsa est eum sentiens
in data causa ultionis ejus. Sed quod habet
tres alas mirae latitudinis et longitudinis albas ut
est candida nubes, hoc est inexplicabilis virtutis
sanctae Trinitatis expansio, quam nullus hominum
comprehendere praevalet in latitudine gloriae ejus,
nec in longitudine potestatis ejus, in multa suavitate
et claritate divinitatis fulgens, rectaque ultione
sibi subjiciens mentes hominum, in magna diversitate
ut nubes discurrentium. Quae non sunt in
altum erectae sed solummodo a se separatum in
directum extentae, ita tamen ut ipsum caput eas
aliquantulum altitudine praecellat; quia ultio Domini
non elevatur ulla arrogantia, sed coaptat se
unicuique causae secundum merita ipsius, in rectissima
scilicet norma extenta, justo judicio correctionis
suae; sic tamen ut possibilitas potentiae
Dei quasi in capite ejusdem ultionis suae: humana
opera quae vera Trinitas non tolerat indiscussa, in
altitudine fortitudinis suae praecedat, non tamen ea
tam acriter ulciscens et conterens ut posset ipsa
possibilitas potestatis ejus.

Et ala prima a dextra maxilla surgens tenditur
ad aquilonem; quoniam Deus justo judicio primum
a dextra salvationis parte in Filio suo devicit diabolum,
et omne malum. Secunda vero quae et media
est a gutture ipsius dirigitur ad septentrionem;
quia post salvationem quae in Filio Dei facta est,
quasi in medio jam roborata fide, gustataque dulcedine
electorum, per ipsos etiam fugavit rugientem
inimicum, eos eruens de faucibus illius. Tertia
autem a sinistra maxilla extenditur ad occidentem;
quoniam ab electis Dei, Satana fugato, etiam a sinistra
perditionis parte in filio perditionis omnino
conteretur, mundo jam in occasum termini sui tendente.
Et aliquando magno terrore se movent atque
in illas partes percutiunt, quia terribile atque
performidabile judicium omni creaturae zelus Domini
in ultionem movetur, ibi exercens judicia
percussionis suae ubicunque justo judicio placuerit
divinae majestati. Ubi enim timor et amor atque
honor Dei in reverentia fideliter habentur; ibi Deus
mitem et suavem se ostendens, ultionem suam non
exercet, duros autem et rebelles terribiliter et juste
castigans. Unde prima ala ultionis meae percutit et
abjicit homines illos in abyssum perditionis; qui
ita indurati sunt super duritiam lapidum, ut interioribus
oculis dedignando semper despiciant justitiam
meam, retro respicientes per scientiam intellectus
sui, plusque consentientes carnalibus desideriis
atque diabolicis suasionibus quam volentes
scire veram justitiam, et quam ullo consensu suo
aut per admonitionem meam, aut per hominis
exhortationem reverti, veluti de sua iniquitate sic
cruciantes spiritum scientiae suae, quia magis amant
et faciunt injustitiam diaboli quam justitiam meam.
Hi infundunt in corda sua quasi resolutum plumbum,
id est dissoluta desideria pravae mollitiei,
mittentes illud velut ad stabiliendam duritiam ferri,
videlicet oblivionis Dei, sic indurati quasi sint ferrei:
ita quod nec causa Dei nec hominis, sibimet
aut ulli parcant iniquitati.

Super istos clamant et conqueruntur elementa
cum reliqua creatura, quod tam vilis natura hominis,
brevissimo tempore suo tam rebellis est Deo,
cum ipsa semper in timore et reverentia praecepta
Domini perficiant. Unde et super hominem terribiliter
vociferantur? Quomodo? Non sic quod elementa
clament in voce, aut conquerantur in scientia
rationalis creaturae; sed quod secundum modum
suum vociferantur in strepitu sonituum, et
quod querimonias proferunt in timore terrorum,
ut cum ea aut aliam creaturam justum Dei judicium
inducit super homines ipsos rebelles existentes;
illa non aliter stant nec aliter se in seipsis
imitantur quam ea jussione sua vertit divina potestas.
Unde tam crudeliter illi indurati homines imitantur
Satanam, qui in duritia iniquitatis suae nolunt
subdi Deo Creatori suo, propter id quod periit
ab omni beatitudine et ipsi cum eo peribunt sequentes
illum. Media autem ala zeli mei caedit
insanos homines et unumquodque praesumptuosum
malum quod scienter ac temere faciunt; quod se
primum erexit in homine in sanguine Abel, quem
frater suus ob hoc odio habebat, quia propter oblationem
substantiae ejus quam in bona voluntate
distribuit, Deo charus erat; et quod ac etiam erexit
in Pharaone, qui in mirabilibus meis admonitus
est; ita quod exterritus in terrore meo, invitus dimisit
populum meum Israel, quem iterum per dementiam
suam retrahere voluit, propter quod illum
zelus meus absorpsit, et quod se etiam in illo populo
meo erexit, qui me cognoscens atque mirabilia
mea videns, idolum in Oreb adoravit, unde
corona de capite illius cecidit, ita quod eis lex Dei
facta est corruptibilis in duabus lapideis tabulis,
aliis his similibus propter eas quae de gloria sua et
felicitate ceciderunt haec omnia ulciscente ultione
mea. Unde etiam Moses famulus meus de contraria
illa plebe mihi tam frequenter adversante in isto
zelo meo fecit vindictam ex voluntate mea; cum
efficaciter diceret electis meis, ut occideret unusquisque
fratrem et amicum et proximum suum; et
iterum cum ardenter judicibus ejusdem populi ait,
quod occideret unusquisque proximos suos, qui
initiati essent Beelphegor, ubi ultus sum me, occisa
iniquitate illa pugnante contra me.

Sed in Abel primum orta justitia Dei, post ipsum
inventi sunt multi alii electi, ex omnibus his malis
et perversis generationibus, qui collegerunt et coluerunt
subtiliora praecepta mea, ut filii Israel,
inter quos etiam ortus est luctus et moeror, desiderantes
humanitatem Filii mei. Peracta autem
ejusdem Filii mei manifestatione quem misi natum
ex Virgine: coquebatur, et condiebatur omnis
justitia legis, dulcis et suavis cibus facta omni populo
credenti in me, apostolis veritatis ipsam veritatem
manifestantibus. Itaque in omnibus istis praedictis
generationibus scienter transgressam justitiam
meam, ulciscebatur et ulciscitur hic zelus meus;
quia Deus qui erat tunc, est et nunc, ac semper
manebit, atque zelus meus qui tunc erat, est et
nunc, et semper stabit, usque dum finiantur tribus
et populi, non finiente justitia Dei, omnem rubiginem
injustitiae discutiente.

Propter quod etiam in hoc eodem zelo meo hanc
iniquitatem aufero, illum videlicet dicens, qui canino
more abominatur florentem in me Ecclesiam,
aut qui per insaniam iniquitatis suae destruit constitutam
per me dedicationem, vel alias constitutas
justitias ad templum meum pertinentes, quae fortiter
surrexerunt in praesignificatione servi mei Jacob;
ut haec Scriptura habet; Surgens ergo Jacob mane
tulit lapidem quem supposuerat capiti suo, et erexit
in titulum fundens oleum desuper, appellavitque nomen
urbis Bethel (Gen. XXVIII). Hoc tale est: Jacob
surrexit mane, quia ipse ortus est tempestivus amator
veracis justitiae in constituto templo, cui ipso
conveniens nomen imposuit, quoniam de illo debuit
oriri rectissimum templum, virgo scilicet Maria, de
qua Sol justitiae effulsit. Et tollens lapidem quem in
figura altaris supposuerat superiori capiti suo, id est
Christo, ut in nomine ipsius qui est vera petra,
sanctificaretur, et sanctificatus nominaretur, quia
unaquaeque sanctificatio altaris supposita est potestati
omnipotentis Dei, capiti omnium fidelium, erexitque
illum in titulum libri vitae, et in personam
praecipui odoris coelestis Jerusalem, quia ut Christus
est caput membrorum suorum in superna Jerusalem,
sic est unumquodque sanctificatum altare
excellentior pars templi sui, effuso desuper oleo in
sanctificatione chrismatis quod est effusa gratia
Dei omnipotentis in sancto baptismo. Et appellavit
sanctificatum locum illum, domum et templum Dei
secundum nomen civitatis coelestis Jerusalem, quod
est vivens templum Dei viventis.

Hoc itaque exemplo et significatione, erigendus
est lapis in templo in nomine meo ordinando, ipsum
videlicet templum idcirco signatum cum lapide, quia
ego firma petra sum, ad quem omnis justitia et lex
Christianorum pertinet. Ubicunque enim fuerit sanctificatus
locus, ubi corpus Filii mei immolandum
est, ibi volo esse lapidem in nomine meo signatum;
quia ego veracissima fortitudo sum, etiam si ibi
ex aliqua impossibilitate non poterit esse templum,
quoniam servus meus Jacob erexit lapidem in sua
praefiguratione in nomine meo ut dictum est, quia
et Filius meus de stirpe illius incarnatus est. Templum
autem tale mihi dedicatum, non debet esse vacuum
hujus negotii quin postulet causam constitutionis
suae, quae adhaeret sibi de labore ministrantis
ei populi, sicut etiam coelestis Jerusalem cum capite
suo Christo, non vult carere justitia sua semper,
aspiciens in labores filiorum suorum, quos susceptura
est in Deo. Quomodo? Ut se abstrahant a diabolica
servitute, se constringentes a voluntariis desideriis
carnis suae, et se affligentes contra se ipsos
in abscisione propriarum rerum ob amorem coelestium;
non eis omnibus utentes, sed sibi ipsis aliquas
subtrahentes, atque Deo offerentes ad honorem
ipsius, sic etiam praecurrens servus meus Jacob
instituit decimam omnis substantiae suae cum dicebat,
ut iterum scriptum est: Cunctarumque quae
dederis mihi, decimas offeram tibi (ibid.). Hoc tale
est: Ex omni quod dederis mihi, offeram tibi decimam
partem, quia hoc lex tua est: primum scilicet
in anima mea, o Deus meus, abscindens ab ea
propriam voluntatem meam, offerens tibi contra
me justitiam meam, et postea decimam partem
omnis substantiae meae quam possideo super terram.
Quid hoc? Omnis scilicet fidelis homo qui comprehensus
est in decimum ordinem supernorum civium,
debet semper ad templum meum decimam partem
dare substantiae suae, propter restitutionem illam
qua computatus est in decimum numerum numeratorum,
id est in scientia Dei existentium, et ad verum
templum videlicet coelestis Jerusalem pertinentium.
Qui autem obliti timoris mei templa in
nomine meo dedicata, per saevitiam iniquitatis suae
destruunt, vel qui dedicationes eorum secundum
exemplum a Jacob ortum demunt, sanctificata loca
scilicet polluendo, seu cum sanguine homicidii, seu
cum pollutione seminis illud educendo in adulterio
aut fornicatione, vel qui in superno sacrificio negligunt
institutam dedicationem antiquorum patrum absque
signato lapide quem Jacob erexit in sua praesignificatione,
vel qui destituunt constitutam per me
justitiam in decimis, aut in substantiis templi mei:
O vae miseris, o vae miseris, o vae miseris hominibus
illis qui se tam turpiter seducunt, et tam perversi
ante oculos majestatis meae existunt, videlicet, ut
dictum est, instituta mea negligentes quae omnia de
veteri lege translata sunt, quia de Veteri Testamento
prolata sunt nova lex in Filio meo secundum misericordiam
gratiae; et quia de omni justitia legis et
prophetarum, quod erat minus factum est majus in
eodem Filio meo, qui omnia signa priorum patrum
quae ipsi absconse in umbra dixerunt, manifeste
ostendit in se ipso in omni justitia.

Et qui haec omnia destituunt ita quod ipsi cibum
vitae qui de utroque Testamento factus est dedignando,
sicut lutum conculcant, et canibus et porcis
ac aliis pecoribus, id est pravis hominibus dividunt,
eum magis dantes paganicis moribus et vanae ignorantiae
quam mihi omnipotenti Deo, atque in usum
suum secundum voluntatem suam eum parantes:
hos et semen eorum ego destituam, eos projiciens
de summo gradu usque ad infimum, et de divitiis
in paupertatem, in ultione hujus zeli mei.

Tertia vero ala ultionis meae caedit et credulos
et incredulos in suis impiis et injustis operibus.
Ipsa percutit credulos non operantes in voluntate
sua bona et justa opera; qui bene vident fidem, et
quibus nota est justitia Dei, et tamen sedent in tenebrositate
malorum operum, gementes ignorantur
post tenebras iniquitatis, volentes bacchari in perversitate,
quod tamen eis non permittit Deus secundum
voluntatem ipsorum perficere, hoc idem
abscindens illis ultione sua, dum sic sunt obscurati
quod obliti sunt ejus, ita ut ab eo libentissime recederent.
Incredulos autem caedit in infidelitate
eorum, ita quod etiam eis abstrahitur iniquitas ipsorum
cum retributione ultionis, cum non permittantur
malum hoc perficere quod libenter facerent,
unde et malignus diabolus superatus in beatitudine
fidelium hominum ante oculos Dei scintillantium;
vellet illos trahere in tenebras mortis secundum
nequitiam suam, sed eos amplius comprehendere
non potest, nisi ut sunt opera illorum. Sed quaedam
alia mensura hominum est super terram, qui habent
prosperitatem in forma sensati spiritus, ita
quod sapientes sunt ad recordationem Dei, secundum
voluntatem suam accensi cum scientia sensus;
unde tunc in seipsis praesumptuose habere volunt
scientiam sapientiae facientes quidquid cogitaverint,
et miscentes justitiam cum iniquitate, sed stulu
sunt in sapientia, quoniam reputant se ipsos quasi
pleni et perfecti sint ad habendum et comprehendendum,
atque ad acquirendum plenitudinem voluntatis
suae secundum arbitrium suum quidquid cogitaverint.
Et dum alas suas levare volunt per potestatem
suam in provinciis et civitatibus ac in aliis
locis atque in aliis causis in quibus tunc occupati
sunt cum imperio, in quo nolunt habere intelligibilem
mensuram in Deum aspiciendo quid faciant, tunc
effunduntur et abjiciuntur ante oculos Dei, propter
impia et injusta judicia illorum quae ipsi prius dijudicabant,
in quibus nolebant timorem Domini
scienter habere. Et sic per istum zelum meum facti
erunt in planctum magnum, et in flebiles voces
coram omni populo qui viderit et audierit tempus
judicii iniquitatis eorum, quibusdam videlicet ex
ipsis adhuc in hac vita in multis miseriis multi
defectus ipsorum viventibus, quibusdam etiam pessima
morte, in diversis passionibus sublatis. In tam
diversa vicissitudine ulciscitur et exurit zelus meus
omnem injustitiam, quia illa est contra me.

Tunc autem quod non audis praedictum caput
ulla verba proferre, sed tantum in seipso immobile
permanens alis suis interdum illuc percutere
quo et ipse alae tenduntur: hoc est quod in zelo
Domini non est clamor minantis vocis, et in superbiam
se erigentis, sed in potestate fortitudinis suae
et in rectis judiciis suis immobilis persistens, ultione
sua post insaniam operum demeritas absque timore
Domini res gestas confundendo, et conterendo eas
secundum extensionem ultionis judicii sui ulciscitur,
ut tibi, o homo, veracissima manifestatione praemonstratum
est. Et quia Deus justus est, omnem
injustitiam examinari oportet per justum, quoniam
ipse Deus bene novit discretam examinationem,
quae est in scientia hominis. Nam scientia in homine
est quasi speculum, in quo latet desiderium
sive bonum sive malum voluntatis. Unde homo inter
has duas partes positus, inclinat se voluntate sua
ad partem illam quam desiderat. Sed homo qui
convertit se ad bonum, illud fideli opere amplectens
per adjutorium Dei; mercedem beatae remunerationis
laudabiliter accipiet, quia malum sprevit et bonum
fecit; qui vero se inclinat ad malum, hoc perversa
actione deglutiens per suggestionem diabolicam,
poenas justae retributionis inde miserabiliter
incurret, quoniam bonum neglexit et malum perpetravit.
Idcirco in multa devotione et humilitate se
homo subjiciens Deo, fideliter operetur salutem
suam, quae de summo bono emanat, ita ut anima
ipsius interiori sanctitate inebriatur, quia in bene
disposita et recte ordinata discussione et timore
servit Creatori suo. Quomodo? Quoniam metus, id
est inceptio angustiae facit timorem; timor autem
concutit tremorem, per quae debet homo operari
quod justum est. Quomodo? Quod homo metu angustiari
incipit hoc per donum Spiritus sancti de
rationali sensu habet, propter quod etiam nullo
modo evenire potest quin Deum sciat, illaque scientia
quam habet in Deum facit in ipso timorem, in hoc
quod incipit timere secundum ea quae Dei sunt. Et
si haec habet cum studio sciens Deum, tunc concutit
eum iterum ignea gratia in Christo, admonens
ut deinde incipiat tremere, quatenus per compunctionem
terreatur, ut justitiam Dei fideliter operetur.

Nunc ergo, o homines, intelligite et discite unde
sint haec. Quid hoc? Deus est qui in vobis quod
bonum est operatur. Quomodo? Ipse vos ita constituit,
ut per rationalem sensum in operibus vestris
eum sentiatis, quae sapienter cum discretione
facitis. Irrationale enim animal facit omnia opera
sine intellectu et sapientia, ac sine discretione
atque verecundia, nec scit Deum quia irrationale
est, sed tantum eum sentit, quoniam illius creatura
est. Rationale vero animal qui homo est, habet
intellectum et sapientiam, discretionem et verecundiam
in operibus suis, quae rationabiliter operatur,
quae est prima radix quam gratia Dei fixit in
omnem hominem, cum animam ad vivendum excitavit.
Haec ergo praedicta vigent in rationalitate,
quia in his omnibus homines Deum scientes sunt,
ut ea quae justa sint velint. Unde ebulliens et perfectum
opus atque prosperum in bona voluntate
hominis quod ipse homo amplectitur in Salvatore
suo, in Filio videlicet Dei, per quem Pater omnia
opera in Spiritu sancto operatur: hoc denuo incendit
et admonet ignea gratia data in Christo
Jesu. Ideoque in gaudio Spiritus sancti faciat homo
opera justitiae, non dubitans in perversa inusitatione,
id est ne dicat quod aliquid sibi desit in omnibus
his, aut in prima scilicet radice per donum
Dei homini primitus imposita, aut in ignea gratia
Spiritus sancti radicem illam iterum in admonitione
tangentis, ita ne perverse corruens deinde
angustietur in his quae propter reprehensibilem
impetum fecit, quasi interiori sua radice quidquam
minus habuerit, scilicet ne postquam ceciderit in
necessitate positus murmuret, sic dicens in se ipso:
Heu, heu! quid feci quod opera mea non potui
praevidere in Deo? Et etiam sine pondere infidelitatis
incedat, ita ut non diffidat Deo in operibus
suis, sed ut sit securus sine lacrymabili querela
pravi operis; ipse enim Deus et homo existens non
in duos divisus est, sed unus est Christus; non tamen
per commutationem divinitatis in carnem, sed
per assumptionem carnis quam divinitas sibi adjunxit,
et quam claritate sua sic perfudit, ut radius
solis in sole lucet, nec ob hoc ulla confusione
substantia divinitatis seu substantia carnis in invicem
confusae sunt, sed in vera unitate personae
unus est Christus verus Dei Filius. Sicut enim in
rationali anima nulla commutatio per carnem hominis
est, quin ipsa rationalis spiratio sit a Deo
quae totum corpus hominis perfundit, et quae cuncta
opera operantis hominis movet ut sit anima et caro
unus homo, ita etiam absque omni dubio Dei Filius
ante saecula natus carne ex Virgine assumpta
pleniter ut praedictum est indutus, Deus et homo
existens unus est Christus, per unctionem utique
gratiae Dei Christus dictus. Qui in sancta humanitate
sua per fixuram clavorum et lanceae vulneratus
est, propter vulnus unum primi hominis quod
cuncto generi suo ille inflixerat, quatenus livore
sanguinis sui illud sanaret, et unctione olei gratiae
illud perfunderet, ac per poenitentiam illud ligaret
cum homo se peccasse doleret. Vulneratus autem
descendit spiritus in puteum infernalis profundi,
illicque quamplurimos sibi attraxit, scilicet ab inferno
primum hominem abstulit, et omnes qui Deum
in moribus humanae honorificentiae nunquam tetigerant,
et eos in locum deliciarum et gaudiorum
quem in primo parente perdiderant locavit. Sed
quod die tertia surrexit a morte dormientis corporis
in hoc tres personas Deitatis designavit, atque
cum eodem corpore ascendens ad coelos ivit, ibique
dominando sedet ad dextram Patris quae salvatio
credentis populi est, illis vitam tribuens quos sanguine
suo redemit. Et hi omnes ante tempora omnium
principiorum praesciti sunt, quoniam Verbum
Patris per quod omnia facta sunt carnem induit,
ut hominem quem formaverat redimeret. Qui autem
acutas aures interioris intellectus habet, hic in
ardente amore speculi mei ad verba haec anhelet,
et ea in conscientia animi sui conscribat.

VISIO SEXTA.

SUMMARIUM.---Verba abstinentiae. Verba largitatis. Verba pietatis. Verba veritatis. Verba pacis. Verba
beatitudinis. Verba discretionis. Verba salvationis. Quod nullus fidelium contemnat magisterio subesse
quia etiam per magistros Israelitici populi in lege praefigurabantur rec ores temporis gratiae. Quae duritia
legis quasi sub velamine occultavit, incarnatio Filii Dei per gratiam Spiritus sancti elucidavit. Quod homo
in dignitate magisterii fungitur vice Dei. Quod praeter speciale magisterium sunt quidam saecularis potentiae
majores, sunt et minores in populo qui ab utrisque reguntur. Quod per exterius magisterium intelligitur
interius. Qua de causa Deus permisit genus unum excellere et aliud subjacere. Verba Isaac ad Jacob de
eadem re. Hic innuitur trinus ordo: dominantium, liberorum, famulantium. Quod saeculares et spirituales
in quatuor et quatuor dividuntur. Quod nemo spiritualem, aut saecularem dignitatem, aut per rapinam,
aut per furtum, aut per emptionem sibi usurpet. Qui maturo sensu sunt bonam conscientiam habentes, et
volantia verba, et laudes hominum non quaerentes, electione regiminis digni sunt. Quicunque potestatem
regiminis adipiscuntur, despicientes utrum Deo placeat an non. a facie Dei fugientes, in parte diaboli
sunt quibus non resistitur ut quando quid amplius puniantur. Quod praedictae differentiae hominum ut
fuerunt ita et sunt et semper erunt pro extensione humani temporis secundum auctoritatem divinae
Providentiae. Quod in conditione saecularium scilicet majorum et minorum tres partes sunt. Quod spirituales
magistri populo in unitate fidei praeesse debent. Quod potestas saecularis regiminis et populus, invicem se
tangant puritate innocentiae et simplici devotione. Quod in opere Dei sex virtutes caeteras praefigurabant.
De statu abstinentiae, largitatis, pietatis, veritatis, pacis, beatitudinis, discretionis, salvationis animarum:
et quid significet. De habitu earumdem et quid significet. Specialiter de abstinentia et habitu ejus et quid
significet. Specialiter de largitate et habitu ejus et quid significet. Specialiter de pietate et habitu ejus et
quid significet. Specialiter de veritate et habitu ejus et quid significet. Specialiter de pace et habitu ejus et
quid significet. Specialiter de beatitudine et habitu ejus et quid significet. Specialiter de discretione et
habitu ejus et quid significet. Specialiter de salvatione animarum et habitu ejus et quid significet.

Et post haec vidi inter angulum septentrionalem
et angulum occidentalem murum parietis praefati
aedificii in interiore ejus parte totum arcuatum secundum
modum cancellorum, non tamen apertum
ut cancellos; sed integrum habentemque in singulis
arcubus quasi picturam hominum. In exteriore autem
parte ejusdem muri vidi alios duos minores
muros, longitudinis spatii quod fuit a praedicto angulo
septentrionali usque ad angulum occidentalem
ipsisque angulis ex utraque parte sui conjunctos
juxta modum testudinis. Altitudo vero eorumdem
duorum minorum murorum, erat cubitorum trium.
Latitudo autem inter interiorem arcuatum murum
et medium erat cubiti unius, atque inter exteriorem
et eumdem medium, fuit latitudo unius palmi quasi
puerilis manus. Intra idem quoque aedificium vidi
sex imagines ante praedictum arcuatum murum
super pavimentum ipsius aedificii stantes, tres
scilicet juxta se in fronte illius muri prope angulum
qui respiciebat ad septentrionem, et tres etiam
simul in fine parietis ejusdem, secus angulum qui
tendebatur ad occidentem, omnes picturam in arcubus
ipsius muri inspicientes. In ipso autem fine
ejusdem parietis vidi aliam imaginem intra ipsum
aedificium super lapidem unum in modum sedis in
pavimento positum sedentem, et latus dexterum ad
murum inclinantem, faciem vero suam ad columnam
verae Trinitatis vertentem. Sed in eodem fine
vidi alteram imaginem super eumdem murum in
altiori loco stantem, et etiam ad praedictam columnam
verae Trinitatis versam. In his ergo imaginibus
conspexi similitudinem talem. Indutae erant ut
priores imagines quasi sericinis indumentis et
candidis calceamentis, excepta illa quae a dextris
mediae harum trium erat, quas in extrema parte
ejusdem parietis videram, quae tota tantae puritatis
tantaeque claritatis exstitit, ut prae nimio splendore
nullam ejus formam, perfecte intueri possem, et
excepta illa quae super murum stabat, ut dictum
est, quae nigris calceamentis, calceata fuerat. Sed
omnes sine palliis erant, praeter mediam illarum
trium quae in prima parte muri stabant, quae pallio
induebatur. Duae quoque trium superiorum quae ad
dexteram scilicet et ad sinistram mediae imaginis
stabant, et duae trium inferiorum, media videlicet
et quae ad sinistram ejus erat non habebant muliebria
velamina in capitibus suis, nudis tantum albis
crinibus stantes. Media autem trium priorum, et
illa quae super lapidem juxta murum sedebat,
erant velato capite candida velatura capitis, ut mos
est mulierum. Eadem quoque media trium superiorum
et quae ad dextram ejus stabant vestitae
erant tunicis candidis. Sed vidi talem dissimilitudinem
earum. Imago quae stabat in medio trium
superiorum habebat in capite suo in modum coronae
circulum crocci coloris, dextra parte insculptum
semper accende. Et vidi quod a dextra ejusdem
imaginis columba advolabat ore suo spirans in
eamdem sculpturam. Atque illa imago dicebat:
Ego perfusa sum per interiorem misericordiam, ex
qua oritur rivulus qui nullatenus abscondere vult
pecuniam, nec aurum, nec pretiosos lapides, nec
margaritas coram egenis et in necessitatibus eorum
necessariam substantiam non habentibus, ac propterea
plorantibus. Nunc consolabor illos et semper
reficiam paupertatem ipsorum propter amorem
Filii Dei, qui suavis et mitis est ac qui bona sua
distribuit in animas justorum, tangens vulnera
peccatorum eorum propter poenitentiam. Alia vero
imago quae stabat a dextris ejus habebat in pectore
suo quasi leonem tanquam speculum lucidum, et a
collo suo velut serpentem pallidi coloris in torta
flexura virgulae ad pectus etiam suum dependentem.
Et ait: Lucidum leonem inspicio, et propter amorem
ejus do. Ignitum autem serpentem fugio, sed
serpentem in ligno pendentem diligo.

Tertia autem imago quae a sinistris ejus erat tunica
simili hyacintho rubri coloris induebatur. Et
ad pectus ejus apparuit angelus ex utroque latere
suo alam unam habens, ita ut ala dextra ad dextrum
humerum illius imaginis extenderetur, et ala sinistra
ad sinistrum humerum illius. Et ipsa imago
dicebat: Angelicum habeo consortium, nec cum
dissimulantibus se hypocritis ambulo, sed epulor
cum justis. Imago quoque quae fuit media trium
inferiorum induta erat tunica crocei coloris. Et
super dextrum humerum ejus candidissima columba
stabat, spirans ore suo, in dextram aurem illius.
In pectore vero ipsius monstruosum et informe caput
hominis apparuit. Jacebant quoque sub pedibus
ejus quasi species hominum conculcatorum et contritorum
ab ipsa. In manibus autem suis habebat
chartam expansam et ex una parte videlicet versus
coelum septem lineis inscriptam, quam legere volui,
sed non potui, et dixit: Virga amarae correptionis
et flagelli esse volo contra illum mendacem qui
filius diaboli est, quia etiam ipse diabolus persecutor
ineffabilis justitiae Dei est. Unde illi contraria
et molesta causa sum, quoniam nunquam inventa
sum in ore ipsius, ita quod et ego eum de ore meo
sicut mortiferum et lethale venenum expuo, quia
ipse me nunquam in astutia sua invenit. Ipse est
etiam mihi pessimum ac molestissimum malum
omnium malorum, quoniam omne malum ab ipso
ortum est. Propterea abjicio et conculco eum in
amabili justitia Dei, quae mihi incessabiliter sine
fine amabilis est, cujus etiam sustentatrix et ductrix
ego sum, quia super me solidabitur et constabit
omne aedificium virtutum Dei, quae aedificant
in altitudine. O fortissime et nobilissime Deus, attende.

Altera autem imago quae ad dextram ejus erat
faciem habebat angelicam, et ex utroque latere suo
volatilem alam unam, in specie tamen hominis ut
caeterae virtutes apparens. Et ait: Ego repugno diabolico
certamini quod se erigit contra me pertinaciter,
dicens: Non possum sufferre ullam tribulationem,
sed omnia mihi contraria volo abstrahere a
me. Nullum timebo. Quem timerem? Neminem timore
volo. Sed qui hoc malum dicunt, abjicientur
per me, quia posita sum semper laetari semperque
gaudere in omnibus bonis, quia Dominus Jesus est
remissor et consolator omnis doloris, quoniam et
ipse dolorem pertulit in corpore suo. Et quia ipse
etiam est justa correctio, idcirco et ego volo me
illi conjungere, semperque ipsum portare, abjiciens
de me odium et invidiam, ac omnia mala. Volo
quoque semper faciem laetam in tua justitia habere,
o Deus. Sed tertia imago quae stabat ad sinistram
ejus, induebatur tunica alba, viridi colore
distincta. Habebat autem in manibus suis modicum
vasculum pallidi splendoris, multam lucem ut fulgur
ex se reddens, ita quod eadem lux in faciem,
et circa collum ipsius imaginis luceret. Et dicebat:
Ego felix sum. Dominus enim Christus Jesus
facit et parat me pulchram et albam, cum illud
mortiferum consilium diaboli effugio, quod semper
ruminat infelicitatem illam scilicet quod Deus abjiciatur
et diabolus malis operibus attrahatur. Hunc
Satanam fugio, hunc abjicio, ipsumque mihi semper
molestum habeo, quia amatorem illum desidero,
quem assidue amplectar, et quem cum gaudio
habeam in omnibus et super omnia. Imago vero
quae in fine hujus parietis super lapidem sedebat,
induta erat tunica subnigra. In dextro autem humero
suo habebat modicam crucem impositam imagine
Jesu Christi, quae hac et illac versabatur. Et
quasi ex nubibus effulsit in pectus ejus quidam
splendor mirae claritatis: a se in multos radios divisus,
ut splendor solis a se dividitur, cum per
parva et multa foramina alicujus rei fulget.

In dextra quoque manu modicum lignum in modum
flabelli habebat, ex cujus summitate tres ramusculi
miro modo cum flore pullulaverant. Habebat
etiam in gremio suo minutissimos lapillos omnium
gemmarum, quos multa sollicitudine et diligentia
considerabat, veluti mercator res suas diligenter
considerare solet, et dixit: Ego mater virtutum,
justitiam Dei in omnibus rebus semper habeo. Nam
in spirituali militia et in saeculari strepitu, intra
conscientiam meam Deum meum semper exspecto.
Non damno, non conculco, non sperno reges, duces
et praesides, ac caetera saecularia magisteria, quae
ab auctore omnium rerum ordinata sunt. Quomodo
licitum esset, ut cinis cinerem sperneret? Crucifixus
Dei Filius convertit se ad omnes, eos secundum
justitiam et misericordiam suam movens. Ego
etiam unamquamque ordinationem et institutionem
ejus secundum voluntatem ipsius habere volo. Illa
autem imago quae in eodem fine super murum
stabat nudum caput et nigros ac crispos crines habebat,
faciemque obscuram. Induta quoque erat
varia tunica plurimo colore intexta. Et vidi quod
tunicam et calceamenta sua exuit stans nuda. Et
subito crines ac facies ejus resplenduerunt in pulchritudinem
albedinis et novitatis, ut jam nati infantis,
atque per totum corpus suum effulsit ut
purus et lucidus splendor illucet in claritate. Tunc
etiam vidi in pectore ejus splendidissimam crucem
cum imagine Christi Jesu, super arbusculam inter
duos flores lilii et rosae stantem positam, qui se
sursum ad illam crucem aliquantulum recurvabant.
Vidique quod exutam tunicam atque calceamenta
sua fortiter excutiebat, ita quod pulvis multus ab
eis excuteretur. Et ait: Exuo Vetus Testamentum
et induo nobilem Filium Dei cum justitiis ejus in
sanctitate et veritate. Propter quod reparata sum
in bonis et mutata de vitiis. Unde et tu, Deus meus,
delicta juventutis meae et ignorantias meas ne memineris,
neque vindictam sumas de peccatis meis.
Et cum haec attentius inspicerem, iterum qui sedebat
in throno dixit ad me: Nullus fidelium qui humiliter
vult Deo obedire dubitet recusare humano
magisterio subjacere, quia per Spiritum sanctum
regimen in populo, propter efficaciam utilitatis
viventium dispositum est, illudque in ecclesiasticis
observationibus futurum, et fideliter firmiterque
habendum in antiquo populo praefiguratum est. Hinc
etiam quod vides inter angulum septentrionalem
et angulum occidentalem murum parietis praefati
aedificii in interiore ejus parte totum arcuatum,
secundum modum cancellorum, non tamen apertum
ut cancellos, sed integrum: hoc est quod ab Abraham
et Mose diabolo repugnantibus, quasi in angulo
respiciente septentrionem usque ad veram
Trinitatem quae aperte declarata est in vera et catholica
fide, cum a Deo Patre Filius Dei missus in
mundum doctrinam suam abundanter emisit in fine
temporum, quasi ad angulum respicientem ad occidentem
erat murus, id est Israeliticus populus in
lege justitiae Dei constitutus, operans in constructione
bonitatis Patris omnipotentis, scilicet in Veteri
Testamento frenatus, et ei convictus, quia post
ostensionem asperitatis quae in zelo Domini excitata
est per institutiones veterum praelationum,
praesignata sunt regimina novarum dignitatum.
Nam Vetus Testamentum tendebatur usque ad Novum,
ex se germinans multo majora praecepta legis
Novi Testamenti, quam primum orta essent in
ipso; itaque de minore factum est majus, de minore
videlicet doctrina veterum praeceptorum major
et latior doctrina novorum, cum Vetus Testamentum
solummodo esset quasi fundamentum primitus
positum: super quod aedificata est profundissima
sapientia omnis doctrinae, manifestata in incarnatione
Filii Dei, tendens a veteri lege circumcisionem
usque ad novam regulam baptismi majoribus
praeceptis ornatam.

Et ille murus plebs scilicet Judaica in interiore
parte intellectus sui, in quo anima hominis Deum
cognoscit, est ubique arcubus circumdata, id est
circumquaque per significationem magisterii praecursorum
suorum, praecepta legis Dei clamantium,
et sibi ostendentium vallata, ut minores per majores
quasi per praecellentes sibi homines ordinari solent,
juxta constructionem cancellorum, quae est
typica praefiguratio Spiritus sancti, duras litteras
perforantis in incarnatione Filii Dei, qui cancellos
misericordiae suae petentibus plenissime demonstravit.
Non tamen apertus est in perforatione ostiarii
Spiritus sancti videlicet spiritualem intellectum
in veteri lege non denudantis ut postmodum factum
est in cancellis misericordiae in carne manifestati
Filii Altissimi, sed integer manet in duritia legalium
praeceptorum, quae postea per Spiritum
sanctum in fonte aquae vivae elucidata sunt.

Habet quoque in singulis arcubus quasi picturam
hominum, quia ut haec pictura ostendit imaginem
hominum, sic in triumphali arcu scilicet in dignitate
magisterii positus est homo, in vice Dei. Quomodo?
Quoniam profundissima et capitalis sapientia per
gratiam Dei posita est in os rationalitatis hominis,
ut homo in nomine Dei exerceat officium magistrationis,
per districtionem justitiae et misericordiae ipsius
Altissimi.

Quod, autem in exteriori parte ejusdem muri vides
alios duos minores muros, hoc est quod in exterioribus
negotiis praeter spirituale magisterium est intercepta
constitutio populorum majorum et minorum,
qui constituti sunt praecepto Dei, quasi duo
muri, quoniam exterior sunt majores natu ex fortitudine
saecularis potentiae in mea ordinatione,
et medius sunt minores qui consistunt sub potestate
et spiritualium et saecularium personarum,
quasi inter interioris praefati muri arcus qui est
spirituale magisterium, et exteriorem murum qui
est saecularis potentia, ut dictum est. Unde duo
muri positi extra ambitum interioris arcuati, quia
saec lares personae sunt in terrenis causis, magis
videlicet exteriora quam interiora habentes, ita quod
tamen sunt in linea constitutionis meae. Quomodo?

Per exterius intelligitur interius, quoniam ut
homo cognoscit ex visibili et alta persona hominis,
quomodo homo timendus ac orandus et amandus
sit, sic etiam in eodem intellectu intelligat qualiter
invisibilis et altissimus Deus metuendus ac
venerandus et diligendus sit super omnia. Nam
per exteriorem et saecularem dominationem admonetur
homo interioris et spiritualis potestatis divinae
majestatis, quae ita clausa et abscondita est homini,
ut non possit carnalibus oculis ejus videri nisi
quantum fide illius capitur. Et quandoquidem
mortali creaturae Deus invisibilis est, saltem per visibile
magisterium discat homo timere et venerari
ipsum altissimum praeliationis ejus institutorem.
Quomodo?

Inspiratio divina dedit in sensus hominum per
rationalitatem eorum, ut in recta constitutione inter
populos magnae personae dominentur, quae ab
illis timeantur ac honorentur. Nam Deus idcirco
permisit genus unum excellere et aliud subjacere,
ut ita homines dividerentur ne invicem per semetipsos
interficerentur et perirent: alioquin otiosi
essent nescientes procedere ad agnitionem Dei,
nisi hoc praeviderent per timorem et honorem in
hominibus. Et ita processit Spiritus sanctus, ducendo
populum ad interiorem legem spiritus, qua
homo intus et exterius regeretur, donec fons saliens
exivit apparens mundo in plenitudine justitiae,
qui regit utrumque corpus scilicet et animam.
Unde etiam cura saecularis potentiae sic constituta
est ad usum terrenarum rerum, ut corpus requirat
refectionem ne deficiat et spirituale magisterium ad
interiorem suspirationem perveniendi ad servitutem
Dei, ut anima ad coelestia anhelet. Haec itaque
constituta sunt mea ordinatione secundum quod
etiam Isaac dixit filio suo Jacob: Esto dominus fratrum
tuorum et incurventur ante te filii matris tuae
(Gen. XXVII). Hoc tale est: Dominus esse debes fratrum
tuorum pollens super eos in honoribus et in
beatitudinibus, benedictus in benedictionibus quae
mihi a Deo datae sunt, et inclinentur ante te omnes
nati filiorum matris tuae subjecti tibi, propter precellentem
causam benedictionis tuae. Ex te enim
exiet magnum genus de quo fortissimus et potentissimus
vir exsurget, quem fratres ejus ipsum fugando
persequentur; sed ipse velocissime in maximis
viribus suis, quasi leo se illis eripiens, excellentissima
dominatione illis dominabitur, et premet
eos in nomine potestatis suae, quae nunquam
in vilissima cauda eradicabitur, fratribus suis in
caudam effectis. Sic et ego Pater coelestis dixi Filio
meo incarnato: Esto Dominus omnium nascentium
procreatorum de concepto semine humano
quos creavi per te, quia tu mirabiliter natus ex
Virgine non conceptus hominis semine, sed existi
de me per flagrantem ignem apparens in terra,
verus homo clauso sigillo integerrimae et castissimae
Virginis. Tu ergo es Dominus illorum in superna
claritate divinitatis, qui fratres tui sunt propter
incarnationem tuam in qua homo est. Et inclinatio,
id est subjectio exhibeatur tibi a filiis matris tuae
scilicet tuae incarnationis, atque in obsequio piissimae
devotionis subjiciantur tibi homines nati ex
hominibus. Et quoniam Filius Dei sic est Dominus
omnium creaturarum, per ipsum etiam in voluntate
Patris et in tactu Spiritus sancti instituta est dispositio
diversarum potestatum in mundo. Quomodo?
Sic videlicet quod Deus abstulit nimietatem et jactantiam
illam quam populus populum non honoraret;
ita quod unusquisque faceret quod fieri placeret
si hoc Deus inaestimabili sapientia consilii sui
non prostravisset, sed ipse discrevit populum inter
populum, minorem scilicet cum ministratione obedientiae
majori suo subjacere, majorem vero in omni
utilitatis regimine solerter et devote minori subvenire,
sicut etiam in ascensione Spiritus sancti
datum est Jacob per patrem suum, quod esset dominus
fratrum suorum, ut et dictum est.

Sed in hoc quod ostensum est, quod esset Dominus,
demonstratum est quod saeculare negotium
habet personam dominandi super libertatem aliorum,
quibus propter timorem honoris sibi ab eis
impensi per potestatem suam parcat, non eos opprimens
jure servitiorum, sed illos habens quasi in
dilectione fratrum. In hoc autem quod dictum est
quod incurvatio ante ipsum fieret, innuitur servitium
ministrationis illorum, qui per vinculum famulantium
dominis suis substracti sunt, ut filii
carnis curam carnalem habentes. Sed postquam
ipse Jacob hoc dominium per paternam benedictionem
fratri suo subripuit; deinde coelestem
celebritatem per lapidem quem erexit in titulum,
et per decimam quam se vovit daturum constituit,
ut praesignatum est, significans principalem personam
in spirituali militia, quia quisque fidelis de
minimo gradu ascendere debet ad summum: per
saecularem videlicet potentiam discere superius
magisterium clarioris lucis, spiritualis vitae, in
quo adimpletur officium naucleri secundum iter
immaculati Agni, qui sursum levavit hominem
cum plenitudine et bonitate omnis justitiae, scilicet
crigens hominem prostratum insidiis perversi raptoris.

Unde etiam haec duo instituta ad terrena videlicet
et ad coelestia procedentia in quatuor et quatuor
partes dividuntur, quia Deus magnam vim
scientiae rationalitatis hominibus dedit, ita ut in
ascensione Spiritus sancti haec in semetipsis scrutarentur
in figura quatuor clementorum, plus praedictis
duobus modis addentes, quod non aspernor
nec abjicio, quoniam qui in nomine meo multiplicat
quod minus, dignus est mercedis et non abjectionis,
quae etiam quatuor partes tam in saecularibus
gravaminibus quam in spiritualibus institutis
sunt. Quomodo? Quia in saecularibus causis sunt
nobiles et nobiliores, sunt et famulantes atque
obsequentes. In spiritualibus vero sacramentis
sunt praecellentes et superiores, sunt et obedientes
atque corripientes. Ego autem illas officiorum causas
ordinatione mea constitutas omnino rapi nolo
furtivo munere emptionis in venundatione, sed
volo ut eis rationabili causa assistatur, ita ut qui
ipsas suscipiunt utiles sint coram Deo et hominibus.
Sed, quidam venenati scorpiones justitiam
meam transgrediuntur, et eas mortifero veneno
avaritiae et superbiae subripiunt, non solum in saecularibus
praeposituris, sed etiam in dispositionibus
spiritualibus. Rapina autem saecularium dignitatum,
terrena scilicet per terrena comparata est
quidem, severissime in iracundia zeli mei examinanda;
sed tamen majoris ponderis et examinationis
est rapina spiritualium. Nam saeculares
sunt in exterioribus caro de carne; spirituales
autem in interioribus spiritui conjuncti. Sed
quamvis saeculares in exterioribus occupentur curam
terrenam habentes, tamen sub illa specie ad
interiora spiritus in regimine suo deberent anhelare;
spirituales vero in specie religionis et in
contemptu mundialium positi, interius in corde
Patris omnipotentis ordinati, multo magis sub
spirituali nomine deberent Filium ejus in summo
sacerdotio ardenter imitari; quia, sicut Filius Dei
exivit de corde Patris sui, ita constituit Pater apud
semetipsum in Filio suo personas magistrorum qui
in tam egregiam ordinationem positi sunt propter
utilitatem Ecclesiae, et in recto opere Deo conjuncti.
Quomodo?

Qui in compunctione et probatione cordis atque
in maturo sensu sunt, quod mihi omnino perspicuum
est bonam videlicet conscientiam habentes,
ita ut perverse et contrarie magisterium non appetant,
illud nec diabolica arte sciscitantes, nec
per pecuniam aut per saecularem potentiam acquirentes,
nec inde volantia verba laudis humanae
quaerentes, sed illud vera electione mea et populi,
in humilitate suscipientes; hi charissimi et probatissimi
custodes, atque certissimi amici mei sunt.
Sed qui retro incedunt, et illud alio modo in tenebris
acquirunt videlicet per saecularia terrenorum
furtim mysteria coelestium diripientes, faciem
meam fugiunt, atque animas suas acriter occidunt;
in hoc me deridentes, quia sic me denegant
et contra voluntatem meam calcitrant. Quomodo?
Quia ipsi despiciunt me non desiderantes potestatem
magisterii adipisci per me; ita ut interiores
oculos cordis sui ad me elevent sic dicentes:
Placet hoc Deo an non? sed unusquisque eorum
dicit in semetipso: Etiamsi hoc malum est apud
Deum, ego tamen hoc accipiam confidens in Domino,
quod quandoque vivens adhuc in corpore
poeniteam, et tali modo acquirunt magisterium
absque me Deo vivo; ita quod nec hoc a me postulent,
nec se ad hoc mea voluntate pervenire confidant;
sed in hoc ardore a facie mea fugiant sic
rapientes magisterium, a misericordia mea naufragantes.
Isti non sunt intra in corde summi
Patris, sed sunt extra in parte aquilonis, qui in
his causis est princeps eorum, nolentes quaerere
me Creatorem omnium, sed propriam voluntatem
suam quam pro Deo habent sequentes et me derelinquentes.
Nam nolunt scire me, nec ego eos. Concupiscentia
ipsorum suggerit eis quod volunt. Et quia
timorem meum habere recusant, idcirco et ego nolo
eis tunc resistere in terrore irae meae, ut eis repugnetur
in die illa in qua nihil amplius praevalere
possunt; ipsi autem per me dimissi in hac vita,
responsuri in futuro tremendo judicio de his quae
faciunt; me videlicet scientes in fide, sed in his
quae perpetrant ad me respicere nolentes.

Nunc autem ut vides quod praefati duo minores
muri sunt longitudinis spatii, quod est a praedicto
angulo septentrionali usque ad angulum occidentalem:
hoc est quod in constitutione populorum
majorum et minorum cum extensione longitudinis
humani temporis ab Abraham scilicet et Mose,
quasi a septentrione usque ad manifestationem
catholicae fidei in veram Trinitatem, quam fidem
Filius meus a me missus in mundum ut ad occidentem,
edocuit exstiterunt in lege mea populi et
principales eorum magistri praecurrens videlicet
germen et exemplum populi novi testimonii a zelo
usque ad Filium meum in carne natum tendentes,
ut fuerunt et sunt et semper erunt interpositae differentiae
in hominibus interiorum et exteriorum,
id est spiritualium et saecularium, majorum atque
minorum. Qui sunt ipsis angulis ex utraque parte
sui conjuncti juxta modum testudinis, quoniam
tam Veteri quam Novo Testamento ex utroque latere
initii sui, in honore et magistratione coadunati
declarantur populi, et hoc in similitudinem
testudinis, quod est in auctoritate divinae providentiae
bene et digne compositi ad statum aedificationis
coelestis Jerusalem.

Quod vero altitudo eorumdem duorum minorum
murorum est cubitorum trium: hoc est quod in
sublevatione rectitudinis duarum saecularium, conditionis
scilicet majorum et minorum, tres partes
sunt hominum, id est praecellentiores rectores et
alii a vinculo servitutis famulantium liberi, atque
communis populus praelatis suis in subjectione
substratus. Unde etiam latitudo inter interiorem
arcuatum murum et medium est unius cubiti, quae
est amplitudo dignitatis inter superiores personas
spiritualis magisterii et inter minora vocabula terrenae
servitutis, in unitate fidei secundum Deum ad
corripiendum subditos suos constituta. Atque inter
exteriorem et eumdem medium est latitudo unius
palmi quasi puerilis manus, quia est etiam inter
inferiorem potestatem saecularis regiminis, et inter
subjectionem saecularis ministrationis extensio justae
considerationis, ita ut hae unanimi et simplici devotione
puerilis innocentiae se invicem tangant in
manu conjunctae operationis suae. Sed quod intra
idem aedificium vides sex imagines ante praedictum
arcuatum murum super pavimentum ipsius aedificii
stantes, hoc est quod in opere bonitatis Dei sex
virtutes extenduntur, caeteras virtutes praefigurantes,
ut Deus in sex diebus creaturas suas creavit;
ipse videlicet virtutes in figura futurorum ante murum,
id est ante Israeliticum populum divina lege
frenatum, et magisterio ac defensione praecursorum
suorum circumvallatum apparentes, cum etiam
pavimentum terrenarum curarum in eadem constructione
summi Patris in hac significatione conculcant,
ut Christiana militia per ipsas se diabolo
opponat.

Quapropter tres stant juxta se in fronte ipsius
muri prope angulum qui respicit ad septentrionem;
quia sancta Trinitas inseparabilis in virtute majestatis
suae, in initio Veteris Testamenti ab Abraham
et Mose diabolo oppositis inchoati per diversas
et secretas figuras designata est. Et tres etiam simul
in fine parietis ejusdem secus angulum qui
tendit ad occidentem, quoniam eadem Trinitas in
unitate divinitatis regnans, in fine ejusdem defluentis
legis aperto nomine suo praedicata est,
nato in carne Filio Dei ob redemptionem hominis
ad occasum tendentis. Quae omnes picturam in
arcubus ejusdem muri inspiciunt, quia semper
pari devotionis studio in hominibus magisterium
ordinationis Dei per potentiam ejus in lege tam Novi
quam Antiqui Testamenti designatum attendunt
considerantes qualiter in ipsis perficiatur. Quod
autem in ipso fine ejusdem parietis vides aliam
imaginem intra idem aedificium super lapidem
unum in modum sedis in pavimento positum sedentem,
hoc est quod in ipsa repositione veteris
legis antiqui populi, et in initio novae fidei inchoata
in vera Trinitate, cum Deus omnes constantes virtutes
in Ecclesia construxit, decenter etiam apparuit
virtus haec in opere summi Patris, operans in
eo per hominem usque ad consummationem mundi.
Unde sedet etiam super fotissimam petram, super
unicum, scilicet Dei Filium, qui sedes et quies est
omnium fidelium caduca despicientium, et in se
pura fide credentium. Et latus dextrum ad murum
inclinat, quia in quietis rectitudine et in salvationis
parte huic populo qui sub magisterio dispositione
Dei positus est, adhaeret; ita ut et ipsi majores
cum minoribus eam in operibus suis excolant.
Faciem vero suam ad columnam verae Trinitatis
vertit, quoniam in omni re intentionem suam ipsi
Trinitati acutissimo visu justae considerationis
intendit, ut sicut perpetua Trinitas in tribus personis
inviolabiliter consideranda est: ita omnes
Deum colentes, eam in factis suis diligentissime
considerent, et considerando non relinquant. Sed
quod in eodem fine vides alteram imaginem super
eumdem murum in altiori loco stantem: hoc est
quod etiam in translatione umbrae legis antiquae, in
fide sanctae Trinitatis clarescente vera luce justitiae,
haec virtus in principali magisterio et fideli
populo in cacumine salvationis coelestis desiderii
elevata est stans, pugnans contra vitia in Filio
Dei erecta, quia ab ipso incepit, et cum ipso in
coelesti Jerusalem post finem saeculi permanebit.
Quae etiam ad praedictam columnam verae
Trinitatis versa est, quoniam per sanctam et ineffabilem
Trinitatem confortata, reducit animas ad
patriam.

Quod vero in ipsis imaginibus conspicis similitudinem,
hoc est quod eaedem virtutes unanimes sunt
in diversitate donorum Dei. Quapropter indutae sunt
etiam ut priores imagines quasi sericinis indumentis;
quae sunt circa eas, ut circa reliquas virtutes
suavissima opera, quae in divina lege cultores Dei
ipsi exhibent: facientes ea in justitia veritatis, et
candidis calceamentis; quia in ardore earum est
etiam candor sequendi exemplum bonorum actuum
in hominibus. Sed illa quae a dextris media harum
trium est quas in extrema parte ejusdem parietis
vides, tota tantae puritatis tantaeque claritatis existit,
ut prae multo splendore nullam ejus formam
perfecte intueri possis, quoniam virtus illa cum
salute verae confortationis per donum sanctae Trinitatis,
in fine sanctae veteris austeritatis exsurgens,
omnis perlucida et pura est, carens cuncta
indignatione diabolica in claritate laeti guadii unanimitatis
hominum, ita ut prae multitudine gloriae
et honoris quem habet in coelestibus; nulla ratione
inaestimabilis unanimitas ipsius, quasi forma
ejus, ab ullo mortali homine valeat considerari,
nisi quantum Deus revelare dignatus fuerit. Et illa
quae super murum stat nigris calceamentis calceata
est, quia tam in altiore dignitate quam in
minore ante incarnationem Filii mei mortis signum
et vestigium fuit in hominibus. Sed quod omnes
sine palliis sunt, hoc est quod pariter terrenos
cultus et exteriorem textum legalis institutionis
abjecerunt intrinsecus veram justitiam inspicientes,
praeter mediam illarum trium quae in prima parte
ejusdem muri stabant, quae pallio induitur, quoniam
ipsa sub defensione Dei in initio praeceptae
austeritatis desudans circumdata est comprehensione
amoris Dei, in qua coelestem thesaurum
abscondit, abjecto desiderio carnalium. Et duae
trium superiorum quae ad dexteram scilicet et ad
sinistram mediae imaginis stant, et duae trium inferiorum,
media videlicet et quae ad sinistram ejus
est, non habent muliebria velamina in capitibus
suis nudis, tantum albis crinibus stantes, quia
lex et prophetae per virtutem supernae majestatis
emanantes et vitam ac mortem sua fortitudine
ostendentes, cum duobus praeceptis geminae dilectionis
per eamdem divinam potentiam subsequentibus
atque constantiam intimae circumspectionis
habentibus in contrariis, et gaudium suavitatis in
divinis fideliter soluti sunt ab omni subjectione
ullius doloris seu laquei mortis, in capite in Christo
videlicet Filio meo, nuda tamen coma fulgentes in
candore virginitatis, quia divinitas virgineam naturam
in Virgine Maria valde dilexit. Sed quod
media trium priorum, et illa quae super lapidem
juxta murum sedet sunt, velato capite candida velatura
capitis, ut mos est mulierum: hoc est quod
ipsae in auxilio supernae altitudinis et in stabilitate
conversationis beatae quietis, blande ac dulciter ligatae
sunt forti ligatura subjectionis, Deum caput
omnium fidelium in albedine piae devotionis venerando,
ut maritus ab uxore sincera charitate honorari
debet. Et media trium superiorum et quae ad
dexteram ejus stant vestitae sunt tunicis candidis,
quia per eamdem virtutem divinae majestatis in suavissima
beatitudine emanant lucidissima et candidissima
opera earum in hominibus stabilita sub lege
Domini cui conjunctae sunt. Sed quod etiam vides
dissimilitudinem in eis, hoc est quod diversas vires
habent in Deo, concorditer ipsum tamen colentes.

Propter quod imago quae stat in medio trium
superiorum praefigurat abstinentiam, quoniam ipsa
in primo certamine est quasi civitas et firmamentum,
atque ornamentum sibi adhaerentium virtutum,
continens se a peccato in gravitate morum.
Ita quod perserutatrix et recusatrix est cunctorum
puerilium in malis, nullam petulantiam habens in
se, et apparens quasi mater in medio earum virtutum
quae Trinitatis gloriam in initio datae legis antiqui
populi designant. Et habet in capite suo in modum
coronae circulum crocei coloris dextra parte
insculptum, semper accensae, quia ipsa per summum
caput coronata est croceo radio splendidissimi
solis, scilicet Filii Dei in cujus claritate tota
comprehensa est et nullum appetens nisi illum qui
etiam in dextra parte salvationis animae eam semper
accendit. Unde ut vides a dextra ejusdem imaginis
columba advolat, ore suo spirans in eamdem
Scripturam, quoniam in dextera coelestis prosperitatis
adest donum verae simplicitatis, videlicet Spiritus
sancti in abstinentia quaeque bona per supernam
inspirationem in salvatione animarum accendentis,
ut etiam illa virtus demonstrat in supradictis
verbis suae admonitionis.

Alia vero imago quae est a dextris ejus, significat
largitatem, puerilis simplicitatis existentem, nec
omnino astutiam aut duritiam adversus dolores
hominum habentes, cum qua abstinentia se semper
aufert ab omni asperitate in dextris bonorum operum,
sic tendens ad Deum, quia largitas initium
operationis ejus est, cum primum abstinentia opus
suum aggreditur. Quae habet in pectore suo quasi
leonem tanquam speculum lucidum, qui est in corde
illius Filius meus Christus Jesus, leo fortissimus,
veluti speculum piae et splendidae dilectionis conclusum.
Quod autem a collo suo gestat velut serpentem
pallidi coloris in torta flexura virgulae ad
pectus etiam ipsius dependentem: hoc est quod
quasi colla fortissima scilicet patientiam idem Filius
meus prudentissimus in pallore angustiatae carnis
sustinuit flexuram poenarum cum exaltatione crucis
in medicamento videlicet omnium vulnerum quod
largitas per coelestem amorem pectori suo imprimit
illud frequenter inspiciens in mentibus hominum,
sicut etiam in praedictis verbis exhortationis suae
fatetur.

Tertia autem imago quae a sinistris ejus est, declarat
pietatem nullo modo habentem odium aut
invidiam, aut ullam foeditatem hominis, sed semper
gaudentem et amplectentem prosperitatem omnium
hominum, cujus viriditate et largitatis unctione
abstinentia, sinistrae parti diabolicae sufflationis
resistit, quoniam pietas est plenum opus abstinentiae
in signifera pugna per quam semper victrix
existit. Unde etiam tunica simili hyacintho rubri
coloris induitur, quia splendidissimo opere sub quo
pulcherrima sustentatione sanguineae contrarietates
latent, omnes scilicet injurias pati, post passionem
Filii mei per ipsius exemplum circumdata est. Quod
vero ad pectus ipsius apparet angelus ex utroque
latere suo alam unam habens, hoc est ut homo in
cognitione sua semper angelicum ordinem imitetur,
unamquamque Dei ordinationem diligendo, cum ex
utraque parte sui tam prosperarum quam contrariarum
rerum in singulis et geminis alis videlicet in
uno Deo per geminam virtutem non elatus supra
modum in bonis, nec omnino prostratus in malis
se elevat ad volandum quod est Deum in puritate
cordis aspicere, sic sursum tendendo et non ad
terram se dijiciendo. Quapropter etiam ala dextera
ad dexterum humerum ejusdem imaginis extenditur,
quoniam prosperitas hominis in dextra salvationis
animarum ad auxilium pietatis porrigitur,
cum Filius meus hominem reportavit in patriam.
Et ala sinistra tendit ad sinistrum humerum illius,
quia in sinistra contrarietatis diabolicarum insidiarum
fidelis homo volatilem pennam, per quam
abjiciat opera tenebrarum sursum extendit ad refugium
Filii mei, per quem fortis contra omnem
adversitatem existit, imitans vitam justorum, ut
etiam virtus haec in dictis suis declarat, quomodo
supra ostensum est.

Imago quoque quae est media trium inferiorum
praetendit veritatem, quia post abstinentiam et illi
cohaerentes virtutes surgit veritas in omnibus causis,
cum sibi astantibus imaginibus, veluti turris et
tutamen earum existens, videlicet forte praesidium
designans, quasi in medio virtutum sanctam Trinitatem
in occasu Judaicae consuetudinis et in ortu
verae fidei praefigurantium. Super cujus dextrum
humerum candidissima columba stat spirans ore
suo in dextram aurem illius: quod est in superiore
parte dextrae, scilicet beati reditus per incarnationem
Filii Dei ad vitam apparens admirabilis virtus
Spiritus sancti, qui spiravit tactu suo in dextrum
auditum, id est in corda credulorum hominum
ut intelligant quid Deus in sua divina potentia sit.
Quod autem in pectore ipsius monstruosum et informe
caput hominis apparet: hoc est quod Deus
in cordibus electorum suorum miserias et persecutiones
principum esse permittit, sicut et Filius ejus
pati voluit a principibus sacerdotum. Et quoniam
Deus est in corde fidelis hominis, ideo debet et
ipse homo pro Dei amore patienter sufferre Dei
persecutionem, atque quia mors in casu diaboli
erecta est, idcirco oportet et fidelem hominem adversus
diabolicas nequitias multa certamina in
diversis aerumnis sustinere, quae saepe ipsius corpori
laboriosae et contrariae sunt, quoniam homini
adhaeret: quod idem antiquus serpens semper persequitur.
Quid est hoc? Carnis concupiscentia, cui
ille malignus hostis in insidiis positus insidiatur.
Quod vero jacent sub pedibus ejus quasi species
hominum conculcatorum et contritorum ab ipsa:
hoc est quod sub vestigiis veritatis, omnes diabolicae
falsitates quae in operibus hominum fiunt, ad
nihilum deducuntur, ipsa amorem habente aedificationis
Ecclesiae cum omnes virtutes manifeste
apparent et probantur in veritate, quae ante tempora
saeculorum in corde Patris latens, fuit invisibilis,
sed in fine temporum visibilis apparens in
vera carne Filii Dei. Unde etiam in manibus suis
habet chartam expansam et ex una parte, videlicet
versus coelum septem lineis inscriptam, quia in
omnibus operibus veritatis, est textura expansa per
gratiam Dei Christiano populo constitutae legis, et
ex parte coelestium desideriorum aperto cultu tenenda
et ex parte carnalium cupiditatum metuenda,
ostendens in se septem dona Spiritus sancti, videlicet
inexpugnabile firmamentum contra diabolicas
mortis insidias. Et illam legere vis sed non potes,
quoniam, quamvis homo multum desideret scire
mysteria et occulta in donis Dei tamen non est ei
possibile dum est gravatus mortali corpore intelligere,
aut capere quid Deus in mirabilibus suis
fieri velit, sed ipse homo amplectatur et comprehendat
ea in veritate: videlicet sequendo praecepta
Dei, sicut etiam haec eadem virtus in praedictis
verbis suis ostendit.

Altera autem imago quae ad dextram ejus est.
designat pacem, supernum signum et angelicum
consortium habentem, quia in plena viriditate
veritatem germinat, quoniam eadem veritas circumdata
est eximiis et supernis donis in dextra parte
salvationis animarum habens pacem per Filium
Dei. Quomodo? Ut scriptum est in angelico carmine,
ubi dicitur: Gloria in excelsis Deo et in terra
pax hominibus bonae voluntatis (Luc. II). Hoc tale
est: In altissimo Deo fulget homo et Deus in homine,
quia Filius Dei mirabiliter incarnatus est. Ideoque
laudabilis et gloriosus est in coelo Deus, ab omni
creatura sua. Unde etiam in terra fit pax salvationis
illis hominibus, qui voluntatem Patris cum
devotione et fide suscipiunt, quia etiam pax bonae
voluntatis est voluntas totius bonitatis Patris, quae
Filius ejus est, qui est Deus et homo. Et quomodo
est ipse pax? Ipse est pax hominum, defendens eos
ab insidiis antiqui serpentis, qui primus praevaricator
exstitit, qui lumen vitae perdidit dejectus in
tenebras, quod lumen pax vera, id est verus Dei
Filius attulit hominibus: ita quod ipsi facti sunt
participes regni Dei in beato loco quem perdidit
diabolus. Et ut vides praedicta virtus faciem habet
angelicam, quoniam ipsa fugit ab omni malo in
intentione sancta, quasi in facie sua Deum aspiciens
cum angelico desiderio. Unde etiam ex utroque
latere suo volatilem alam unam habet, quoniam
in utraque parte tranquillae, scilicet et turbidae
ostensionis, sursum ad Deum tendit non faciens
terrorem nec amaritudinem, sed semper in prosperitate
placida existens unum Deum in unanimitate
duarum alarum comprehendit, quia nulla
tempestate instabilitatis nec in bono nec in malo
eversa, tantum in tranquillitate persistit. Et in
specie hominis ut caeterae virtutes apparet, quia
per Filium Dei mirifice claruit, cum etiam omnes
virtutes per illam in hominibus probantur, ita
quod nullo modo contentionem aut rixam quaerit,
sed semper in lenitate, sic se diabolicae pugnae opponens
ut etiam supra in verbis locutionis ejus
manifestatur.

Sed tertia imago quae stat ad sinistram ejus, indicat
beatitudinem aeternam vitam appetentem, per
cujus fidelitatem et intimam lenitatem, veritas a
sinistris omni fallaciae serpentinae persuasionis hominem
decipientes ipsi consentientem contradicit,
quia beatitudo est invicta securitas verae claritatis
in qua ipsa infelicitatem mortis non timet. Propter
quod etiam induitur tunica alba, viridi colore distincta,
quoniam circumdata est fidelibus operibus
in coelesti desiderio albescentibus, atque multimodis
donis in viriditate Spiritus sancti virentibus
decoratis. Quod autem habet in manibus suis modicum
vasculum palli splendoris: hoc est quod
in opere suo demonstrat qualiter in parvo retentaculo,
id est in contrito secreto cordis sui, homo
Deum per fidem apprehendat, in pallore tamen
fragilitatis humanae carnis, quia fides etiam in ipsa
mortali vita pure colenda est, ut miseria hominis
non deserit. Unde etiam multam lucem ut fulgur
ex se reddit, ita quod illa lux in faciem et circa
collum ipsius imaginis luceat, quoniam cognitio
aeterni luminis et in timore et in dilectione
Dei diffunditur, videlicet tendens de interiori corde
hominis usque ad faciem, id est usque ad inceptionem
recti operis, in bono exemplo intentionem
suam manifestantis, et circa collum quod est postea
ubique prudenter fortitudinem comprehendentis
in completo opere, cum illud in homine ante Deum
praeclarius sole fulget per beatitudinem, sicut etiam
in praedicta manifestatione ejusdem virginis declaratur.

Imago vero quae in fine muri super lapidem sedet,
praetendit discretionem, quia ipsa in consummatione
antiquae observationis in Christo requiescens,
pleniter apparuit, solertissima existens
cribratrix omnium rerum, tenens scilicet quod tenendum
est et abscindens quod abscindendum est,
et triticum a lolio separetur. Et induta est tunica
subnigra, quoniam circumdata est mortificatione
carnis, abjiciens levitatem totius vanitatis. Quod
autem in dextro humero suo habet modicam crucem
imposita imagine Jesu Christi: hoc est quod
eadem virtus radicem posuit in dextra parte potentiae
fortitudinis Dei, cum Deus omnipotens misit
Filium suum mirabiliter incarnari et humiliter
pati cujus dilectioni conjuncta est discretio, quoniam
ab ipsa manifestata est, ut per eam omnis
justitia discernatur. Et ut Deus est dispensator
convenientis staturae hominis, ita est discretio
imitatrix illius in officio suo, opera sua videlicet
adimplens in dispensatore cruxifixo Filio Dei, cum
ipsa in utraque dignitate est divinitatis scilicet et
humanitatis. Quae hac et illac versatur, quia in
comprehensione latitudinis per significationem sanctae
crucis circuitum inter bonos et malos habet.
Quod vero quasi ex nubibus effulget in pectus ejus
quidam splendor mirae claritatis: hoc est quod de
misericordia Dei quasi de nube clarissima, accensio
divinae pietatis aspiratur in mentes hominum, discretionem
in eis faciens, eosque illuminans. Unde
etiam a se in multos radios divisus est ut splendor
solis a se dividitur, cum per parva et multa foramina
alicujus rei fulget, quoniam Spiritus sanctus
in superna virtute diversos radios donorum suorum
dividens hominibus, eos scilicet lucidiores sole et
ineffabiliter discretos in humilibus cavernis, id est
in perspicacibus visibus animarum fidelium suorum
diffundit, illustrans sensus et mentes eorum, ita ut
acutissime in quibusque causis intelligant quod
eis apte in Deo faciendum sit. Sed quod in dextera
manu modicum lignum in modum flabelli
habet: hoc est quod discretio in dextra parte salvationis
animarum, opus suum per donum Spiritus
sancti in hominibus quasi in ligno fragilis carnis
semper considerat, hoc signum tamen in se habentis,
ut a se per divinum auxilium diversas muscas
diabolicarum videlicet persuasionum abigat, ne
per eas in diversas vanitates dispergatur. Propter
quod etiam ex ejus summitate tres ramusculi miro
modo cum flore pullulant, ut fideles homines super
omnia et in omnibus sanctam Trinitatem in
mirabilibus suis semper florentem, fideliter credant
in unitate divinitatis gloriosissimae regnante, non
temere in se ipsis coelestia secreta examinantes;
sed sicut Deus omnia opera sua in diversis creaturis
suis juste discrete disponit; sic etiam ipsi
homines per vim discretionis cuncta facta sua
bene et recte dispensent. Quod autem habet
in gremio suo minutissimos lapillos omnium gemmarum,
quos multa sollicitudine et diligentia considerat
veluti mercator res suas diligenter considerare
solet: hoc est quod ipsa in sinu mentium
hominum, omne quod aptum et conveniens est in
minutissimis consiliis et artibus eorum, continet
quasi in gemmis virtutum unamquamque justitiam
a Deo constitutam cauta et diligenti examinatione
perquirens, ut congrue et juste in omnibus rebus
procedat in cordibus hominum propter mercedem
operis acutissime considerans, ubi est remuneratio
in Deo, ut etiam in verbis suis quomodo praemonstratum
est propalat.

Illa autem imago quae in fine stat super murum,
significat salvationem animarum, quoniam ipsa in
occasu veteris duritiae effulsit in culmine auctoritatis
novae gratiae: ita quod quasi fundamentum
ejus existat discretio, cum qua et super quam apparet
eadem salvatio animarum, orta in Filio Dei
cum natus est ex Virgine pro salute hominum. Et
nudum caput et nigros ac crispos crines habet,
quia nuda est a servitute subjectionis liberae scilicet
dignitatis manens, quoniam Filio Dei aperte
adhaeret, a quo etiam clementer suscitata est,
nigredinem tamen patiens capillorum, quoniam in
Judaica plebe offuscata apparebat, non habente
veram claritatem, sed multiplicem diversitatem,
quasi crispam comam diversarum observationum.
Habet quoque faciem obscuram; quoniam ante
incarnationem Filii Dei, in umbra mortis non visa
est retinere felicitatem aeternae salutis. Unde etiam
induta est varia tunica, plurimo colore intexta,
quoniam in veteri populo multis modis cricumdabatur
varietate operum, immista diversitate
multorum vitiorum. Sed quod vides quomodo tunicam
et calceamenta sua exuit stans nuda: hoc
est quod in passione Filii mei, morte abstersa cum
etiam post adventum Spiritus sancti sonus et verba
apostolorum emissa sunt in mundum, excitata est
in salvatione animarum, ita quod ipsa spernens
mala opera, et abjiciens contraria vestigia exuta
est, fortiter denudata diabolica magistratione intra
se ipsam sic dicens: O tu, turpissime diabole, nunquam
relinqueres me, si non redempta essem in
sanguine Agni. Nam in lacu inferni voluisti retinere
me, sed nunc gratia Dei liberata sum. Et sic
crines ac facies ejus resplendent in pulchritudine
albedinis et novitatis, ut jam nati infantis, quia
post incarnationem Filii mei crevit multus populus
in figura criminum illius, bene illuminatus in interiore
facie animae, adhaerens verae et splendidae
justitiae, ita quod exquirebat felicitatem aeternam,
confidens in albedine vitae et in liberatione fidelium
membrorum Christo capiti suo adhaerentium per
novam regenerationem, et per veram infantiae innocentiam
salutari in vita coelesti, atque per totum
corpus suum effulget ut purus et lucidus splendor
illucet in claritatem, quoniam ipsa quasi per omnia
sua membra per fidelem scilicet populum sibi per
Filium meum subjectum facta est pura, in columbina
simplicitate, clara in lucidissima pulchritudine
justitiae Dei. Quod autem vides in pectore ejus
splendidissimam crucem cum imagine Christi Jesu,
super arbusculam inter duos flores lilii et rosae
stantem positam, qui se sursum ad eamdem crucem
aliquantulum incurvant: hoc est quod eadem
virtus facta est credentium populorum forte
praecordium in passione Jesu Salvatoris, qui martyrio
suo in vestigiis boni et recti exempli sui, arborem
mortis et perditionis Adae depressit atque
contrivit, adversus quam etiam duo Testamenta.
scilicet Vetus in candore et Novum in rubore illi
repugnantia per dispositionem Dei procedebant, se
in altitudine spiritualis intellectus ad passionem
ejusdem pii et nobilissimi Redemptoris, atque ad
omnem justitiam ejus a perditione mortis reflectentia.
Unde vides etiam quod exutam tunicam
atque calceamenta sua fortiter excutit, ita quod
pulvis multus ab eis excutiatur, quia salvatio animarum
ostendit in novis et justis operibus hominum,
abstractam tunicam prioris consuetudinis et
omnium vitiorum veterum delictorum, atque abjectum
malum exemplum transgressionis Adae, fortissima
examinatione ea discutiens atque contemnens,
et pulverem vanae gloriae aliorumque peccatorum
a se projiciens, sicut etiam superius in
prolocutione sua de se ipso confitetur. Qui autem
acutas aures interioris intellectus habet: hic in
ardenti amore speculi mei ad verba haec anhelet, et
ea in conscientia animi sui conscribat.

VISIO SEPTIMA.

SUMMARIUM.---Quod ineffabilis Trinitas in fine temporum declarata, simplici et humili corde a fidelibus
credenda et colenda est: ne quis plus investigans quam oportet, quia comprehendi non potest, in deterius
cadat. Quod in sanguine Christi mundus salvatus est, et cultus sanctae Trinitatis manifestissime declaratus
est: ipsa tamen nullius intellectui patet. Quod ineffabilis Trinitas omni creaturae apertissime imperio et
potestate apparet exceptis incredulis cordibus cuncta tamen velut incidens gladius penetrat. Qui in
Christiano populo catholicae fidei, in ariditate infidelitatis adversantur: hoc divinitas in confusione succidit.
Quod divinitas jactantiam Judaici populi dejicit. Quod diabolicum schisma gentilis populi a Deo abscisum
vadit in perditionem. Parabola ad eamdem rem. Verba Joannis ad eamdem rem. De differentia et unitate
trium personarum. De tribus similitudinibus ad Trinitatem. Verba de libro Regum ad eamdem rem.

Deinde vidi in angulo occidentali demonstrati
aedificii mirabilem et secretam atque fortissimam
columnam colorem purpureae nigredinis habentem,
eidemque angulo ita impositam ut et intra et extra
ipsum aedificium appareret. Quae etiam tantae
quantitatis erat, ut nec magnitudo nec altitudo
ipsius intellectui meo pateret, sed quod tantum
miro modo planissima absque omni ruga fuit. Habebat
autem in exteriore sui parte tres angulos calybei
coloris a pede usque ad cacumen ipsius, velut
acutissimus gladius incidentes, quorum unus contra
Africam respiciebat ubi plurimum putridi straminis
ab eo succisum et dispersum fuerat, et unus contra
chorum, ubi multae pennulae per illum discissae
ceciderant, atque medius contra occidentem, ubi
plurima putrida ligna ab ipso desecta jacebant,
haec singula ab eisdem angulis propter temeritatem
ipsorum succisa. Et iterum ille quem aspiciebam
in praedicto throno sedentem et haec omnia mihi demonstrantem
dixit mihi: Haec mystica et miranda
atque ignota plenissima dona, quae tibi, o homo
clarissime, apparent in vero lumine tibi demonstro,
tribuo dicere et ostendere ad accendendum ignea
corda fidelium, qui purissimi lapides sunt ad aedificationem
coelestis Jerusalem.

Nam sancta et ineffabilis Trinitas summae unitatis
sub jugo legis servientibus occultata, sed in nova
gratia de servitute liberatis manifestata, simplici
et humili corde, in tribus personis unus et verus
Deus a fidelibus credenda est, et non temere perscrutanda
est, ne qui noluerit contentus esse dono
quod a Spiritu sancto accepit, dum plus quaerit
quam oporteat propter temeritatem elationis suae
potius in deterius cadat, quam id quod indecenter
appetit inveniatur. Quod et visio praesens ostendit.
Haec enim columna quam vides in angulo occidentali
demonstrati aedificii, in figura verae Trinitatis
est, quoniam Pater, Verbum et Spiritus sanctus
unus Deus in trinitate et eadem trinitas in unitate
existens, perfecta columna totius boni et penetrans
summa et infima, regensque universum orbem terrarum.
Quae in plaga occidentis apparet, quia Filius
Dei sub tempore quasi in occasu incarnatus,
Patrem suum ubique glorificavit, et Spiritum sanctum
discipulis suis promisit, cum etiam idem Filius
in voluntate Patris mortem subeundo adimplevit
bonum hominibus, ut et ipsi in aedificio summi
Patris recte incedant, vera et justa opera in Spiritu
sancto perficiendo. Sed mirabilem, secretam atque
fortissimam se ostendit, quoniam Deus in creaturis
suis tam mirabilis existit, ut nullo modo ab eis ad
finem perduci possit, tamque secretus ut nulla earum
scientia vel sensibilitate pertinaciter sit examinandus,
atque tam fortis quod omnis fortitudo ipsarum
ab eo dirigatur, nec ejus fortitudini valeat
comparari.

Quod autem colorem purpureae nigredinis habet,
eidemque angulo ita imposita ut et intra et extra
ipsum aedificium appareat: hoc est quod in voluntate
Patris unicus Filius ejus purpureum sanguinem
suum pro nigredine peccatorum hominum fundens,
et sic passione sua mundum salvans, veram et rectam
fidem credentibus attulit, quia in defectu veteris
observationis, et in ortu novae sanctificationis
cultus sanctae Trinitatis manifestissime declaratus
est, cum aperte creditum est, quod supernus Pater
Filium suum misit in mundum de Spiritu sancto
conceptum, qui gloriam Patris et non suam quaesivit,
sanctique Spiritus profundam consolationem
aperuit, ut dictum est, ita quod hoc in nulla parte
lateret, quin et fidelibus in opere Dei manentibus,
et infidelibus extra fidem positis denuntiaretur. Et
quod tantae quantitatis est ut nec magnitudo nec
altitudo ipsius intellectui tuo pateat: hoc est quod
eadem Trinitas tam ineffabilis gloriae et potestatis
est, quod nec in magnitudine majestatis, nec in altitudine
divinitatis ullo circuitu aut praesumptione
sapientiae humanae mentis determinari possit. Miroque
modo planissima absque omni ruga est, quoniam
quod admiratione dignissimum existit, mitissima
est in gratia et semper benigna planaque in
suavitate justitiae occurrentibus, ita ut nihil rugosum
ullius injustitiae in ea inveniatur, justa et bona
existens in parte salvationis.

Quod autem habet in exteriore sui parte tres angulos
calybei coloris a pede usque ad cacumen
ipsius velut acutissimus gladius incidentes: hoc
est quod contrarietate tenebrarum opposita in universo
mundo ineffabilis Trinitas in unitate deitatis
apertissime apparet, nec ulii creaturae suo imperio
et potestate absconsa latens exceptis incredulis cordibus
quibus ob incredulitatem ipsorum occultatur,
propter quod etiam judicium Dei cum digna recompensatione
eos ut meriti sunt occidit, veluti fortissima
calybs nulli inflammationi cedens, sed se ipsi
opponit, unde et quod a summo usque ad summum
tendit: ab initio scilicet creationis saeculi usque ad
finem ejus, et quod superest hoc potenter in acutissima
divinitate quasi in incidente gladio semper
sapientia et potestate penetravit et penetrat.

Et quod angulus unus circa Africum respicit ubi
plurimum straminis aridi ab eo succisum et dispersum
est, hoc est quod justissima divinitas Trinitatis,
in Christiano populo omnem ariditatem diversitatis
et contradictionis atque abjectionis rectissimae
catholicae fidei adversantem, in maxima illius
confusione succidit et comburit, sicuti fenum quod
conculcatur et in igne comburitur a fructuoso frumenti
grano separatum, quod fides est cum operibus
in scientia Scripturae, de qua omne quod eidem
verae fidei contrarium et inutile est in credulitate
sua, dispergitur et aufertur, quia insipiens populus
quasi stultum pecus ea abutitur. Atque unus contra
chorum se dirigit ubi multae pennulae per illum discissae
cadunt, quia eadem divinitas elatam jactantiam
Judaici populi, qui cum magna superbia in
altitudine mentis suae volabat, dejecit, cum ille in
seipso et non in Deo justus esse volebat, ut Pharisaei
qui in alta coelorum ascendere tentabant, secundum
propriam fiduciam suam in se ipsis confidentes,
sed justo judicio Dei ob diversitatem morum
suorum discissi in hac praesumptione cadentes.

Medius vero contra occidentem respicit, ubi plurima
putrida ligna ab ipso dejecta jacent, quoniam
per ipsam Trinitatem abscinditur nefandum et diabolicum
schisma gentilis populi, qui in occasu infidelitatis
errat in recta fide, quia ut putrida ligna
molesta et inutilia sunt ad usus hominum, sic etiam
abscissus et abjectus est populus iste a gaudio vitae,
magis diabolica sectans figmenta quam divina praecepta.
Unde etiam haec singula ab eisdem angulis
propter temeritatem ipsorum succisa sunt, quia in
omnibus praedictis causis vera et sancta Trinitas
infideles, qui vel audacter eam dirumpere volunt,
vel qui eam pertinaciter credere nolunt, a se abscissos
ire permittit in perditionem, quoniam rabide
et ignoranter invadunt divinitatem, nolentes se inclinare
fidei quam Filius Dei per se ipsum attulit,
et quam etiam per discipulos suos hominibus transmisit,
secundum quod haec parabola dicit: Dominus
quidam lapidem igneum habens per ipsum et per
nuntios suos necessariam rem multo populo mandare
volebat. Sed nuntii non erant sapientes et
scientes verba domini sui intelligere, sed insipientes
et ignari ad mandatum illud perficiendum. Interea
ortus est tumultus et tempestas magna et torrens
ac saevus tonitruus, ita quod terra mota est, et
quod lapides scissi sunt, sic etiam quod vas unum
in quo plurima vascula erant in terra jacens absconsum,
dorso ad coelum verso, maxima fortitudine
eradicaretur e terra, et quod uterus illius ad coelum
converteretur. Tunc etiam a Domino illo per
lapidem ipsum vehementissimo flatu ignis advenit,
qui tanto ardore nuntios illos pertransivit ut omnes
venae eorum calefierent, quod et omnis desidia timoris
ab eis tanta velocitate excuteretur, ut ab arida
pelle velocissime decidit, quod ei super effunditur.
Et sic demum recordati sunt illi omnium quae audierant
et didicerant a domino suo, et abierunt ad
populum qui umbilicos non habebat, et cujus civitas
destructa fuerat, et illi mandatum domini sui annuntiabant.
Sed et quibusdam et ipsis umbilicos restituerunt,
et civitatem eorum reaedificantes ipsis
eam reddiderunt, quibusdam autem nec umbilicos
nec eis civitatem reddiderunt, sed ipsos occidentes
ut porcos eos diviserunt. Et sic lapis ille universo
mundo innotuit, concutiens et occidens omnia mendosa
facta humanae carnis. Hoc tale est: Dominus
iste est Pater omnipotens apud quem est Unigenitus
ejus, ille scilicet lapis angularis qui de igneo Spiritu
sancto conceptus est, et ex integerrima Virgine
natus homo, ipse videlicet flos candidissimus et
pulcherrimus existens in albedine et pulchritudine
totius sanctitatis. Nam Filius Dei erat secundum
divinitatem inenarrabiliter ante aevum omnis creaturae,
cum Patre et cum igneo refrigeratore postea
in tempore placito missus a Patre, ut conceptus de
Spiritu sancto, sicut dictum est, veraciter incarnatus
nasceretur ex Virgine, ad conferendum credentibus
candorem et decorem vitae. Quo incarnato,
ostendit coelestis Pater per illum et per discipulos
illius benigne nuntians necessariam rem, salutem
videlicet et salvationem hominibus, qui in ipsum
crediderint. Sed illius discipuli cum idem Filius
apud eos corporaliter maneret in mundo, erant
stulti et inscii ac stolidi, et tardi vigilanter verba
illius in spiritu intelligere et opere complere, sed
tantum quasi in somno in simplicitate ea audiebant,
nondum confirmati, sed pavidi et exterriti velut
homines. Interea venit tempus insanorum cordium,
ita quod Judaei tumultum facientes exquirebant,
suscitantes multa schismata contra Filium Dei, ut
in hac magna tempestate occiderent eum. Et dum
ita implerent omnem malignitatem suam ut desideraverunt,
tunc in hoc praecipiti et maximo tonitruo
peractum est tam grande homicidium, quale
antea non fuit nec postea futurum est, ita ut terra
moveretur,
id est ut terrenae mentes hominum exterrerentur
cum reliqua creatura, et ut lapidea lex
Judaeorum scinderetur in criminoso facto eorum.
Tunc primus homo cum genere suo in quo latuit
signum reliquae creaturae jacens sepultus in morte;
ita quod omnem intentionem suam ad terrena verterat,
habens a dorso coelum nolens respicere ad
Deum in magna fortitudine Filii Dei eradicatus est
e terra mortis in qua dormiunt cum filiis suis, ita
quod suspiraret de toto corde omni scientia sua
quasi in utero ad coelestem patriam se convertens,
quia audivit Christum Dei Filium propter ipsum
occisum. Sed post ejusdem Filii Dei ascensionem a
Patre et per ipsum Filium, ut ipse promiserat Spiritus
sanctus, advenit, quia tota terra in superna
dulcedine stillabat, quoniam coelestis panis in
mundo manserat, quem infideles transitorie quasi
in rumore neglexerant, fideles autem cum omni devotione
susceperant. Quia ergo Verbum incarnatum
erat, aperte Spiritus sanctus in igneis linguis apparuit,
quoniam de Spiritu sancto Filius conceptus est
qui in praedicatione sua mundum ad veritatem convertit.
Et quoniam etiam apostoli per eumdem Filium
docti erant, ipse Spiritus sanctus ita in calore
suo perfudit eos, ut diversis linguis anima et corpore
loquerentur, quoniam in eis anima corpori dominabatur,
sic illis clamantibus quod in vocibus
eorum totus orbis terrarum commoveretur.

Abstulit quoque idem Spiritus sanctus ipsis homanum
timorem; itaque talis pavor nullus eis inerat
ut saevitiam hominum timerent, ne verbum Dei
loquerentur, sed omnis hujusmodi timiditas tanto
ardore et tanta festinantia eis ablata est; ut quasi
aridi et non molles sed ut mortui ad cunctam adversitatem
redderentur quae ipsis accidere potuisset.
Unde etiam mox perfecto sensu, recordati sunt
omnium quae prius tardi fide negligenter audierant
et perceperant a Christo: ea ita ad memoriam reducentes
quasi eadem hora ab ipso illa cognovissent.
Et abeuntes iter faciebant inter incredulos populos
qui umbilicos, id est sigillum, scientiam scilicet
sanctae innocentiae et justitiae non habebant, et quibus
civitas eorum instrumenta videlicet legis Dei
in infidelitate destructa erat, ipsis verba salutis et
verae fidei in Christo annuntiantes. Unde multos
ex eadem turba ad agnitionem Dei reduxerunt deducentes
eos ad umbilicum, id est ad fontem baptismatis,
in quo receperunt sanctitatem perditam
in superba transgressione, atque sanctam civitatem
praeceptorum Dei erexerunt reaedificantes eis ipsam
qua eos insidiator diabolus spoliaverat in Adam
et eam in fide ad salutem eis reddiderunt. Qui autem
fidem baptismatis et munimentum jussionis
Dei propter incredulitatem suam recipere nolebant,
hos in praeconiis signorum pertransierunt, ac eos
ob duritiam et incredulitatem quae in ipsis erat condemnantes,
morti tradiderunt, quia in sceleribus
suis et in sordibus pollutionum carnis, atque in illecebris
fornicationum et adulteriorum suorum se
involventes ut porcus luto involvitur, ad veram fidem
converti noluerunt, unde et a vita divisi et
separati sunt. Sicque Filius Dei a multis et admirandis
signis in toto terrarum orbe manifestatus
est ex Patre secundum divinitatem ante tempora
ineffabiliter genitus fuisse, et post in tempore secundum
humanitatem mirabiliter incarnatus esse
ex Virgine, ita quod corda omnium haec audientium
horrore et tremore nimio sint concussa, et quod
vana ac fallacia opera quae secundum voluptates
suas fecerunt, ad nihilum in eis per contemptum
mortis sint redacta vero verbo Dei testimonium
sanctae Trinitati atque vivificae salvationi quae fit per
aquam regenerationis ad vitam reddente, ut dilectus
Joannes in verbis exhortationis suae ostendit
dicens: Et Spiritus est qui testificatur quoniam Christus
est veritas, quia tres sunt qui testimonium dant
in terra: spiritus, aqua et sanguis, et tres unum
sunt. Et tres sunt qui dant testimonium in coelo:
Pater, Verbum et Spiritus, et tres unum sunt (I Joan.
V). Hoc tale est: Spiritus hominis spiritualis est
videlicet non procedens de sanguine nec nascens de
carne, sed currens de arcano Dei, existens illi invisibilis
quod mutabilitati subjectum est. Ideoque est
illius testificatio ad Filium Dei cujus gloria mirabilis
est in mystico spiramine, quam nullus hominum
perfecte intelligere valet, scilicet quomodo
idem Unigenitus Dei de Spiritu sancto receptus sit et
in hunc mundum venerit, sicut etiam nullus hominum
plene scire poterit: quomodo anima pertranseat
corpus et sanguinem hominis, ita quod eis una
vita sit. Et sicut spiritus hominis in certissima
causa scientiae quae ei a Deo data est, pertransiens
in ea omnia quae sibi a Deo concessa sunt, quoniam
non est falsa et deceptoria vita sed vera et fida: ita
est Christus perfecta veritas in qua vita surrexit,
et lumen salvationis refulsit, de qua mors cecidit
quia ipsa fallax est. Et tria sanctam Trinitatem significantia
testimonium dant in terra: ita quod ostendunt
et tribuunt in praesenti saeculo remedium
vivificae salvationis per quod veniendum est ad coelestia
sine termino permansura, quae nondum immortalitatis
habentur in re, sed in spe exspectantur.
Nam spiritus hominis habet ex me testimonium in
se quod non est in plena vita restaurationis salutis,
nisi resurgat pro me in aqua regenerationis, quia
defecit in illo lumine quod lucet in me: expulso de
felicitate per corruptam conceptionem criminis quod
crescit in sanguine. Et aqua habet testimonium illud,
quae omnia sordida purget in se, et quod
ipsa mortifera perditio mortis per purissimam purgationem
pereat in ea, hic spiritui ante sanguinem
adjuncta, quia ut spiritus spiritualis est; sic et
aqua spiritualem affert sanctificationem, et media
inter spiritum et sanguinem posita, quoniam et animam
et corpus per spiritualem generationem confortans
transmittit ad vitam. Sanguis quoque hoc
testimonium habet, quod venenosa itinera sua retorqueat
ad domum sanctificationis per aquam salvationis,
quae est medicinalis vis in Filio meo incipiens,
et in ipso ad vitam permanens, quia sanguis
in se continet valde culpabilia crimina, magnamque
inquietudinem injustitiae per errantia scilicet itinera
currens in tortuosa dulcedine quae ardenti libidini
servit et quae innocentiam per horrida vitia suffocat,
crescere incipiens per gestum comedentis de
suggestione insidiatoris diaboli. Et haec tria unum
quoniam spiritus non est vivens homo sine sanguinea
materia corporis, nec sanguinea materia corporis
vivens homo, sine anima, nec haec duo reviviscunt
in gratia novae legis ad vitam nisi per aquam
regenerationis, et ita unum sunt in redemptione,
nec sunt integra in salvatione quandiu ab hac salutari
aqua sunt separata, quia rationalitati deest
praecellens honor vitae, in qua redemptus homo
semper resonare debet perfectam laudem in conspectu
Dei qui ipsi rationalitatem dedit. Nam Deus
propria voluntate sua creavit hominem ad honorem
illum qui completur in corpore Filii ejus in vita aeterna:
cum perditus homo, reviviscit in honore vitae
salutifera gratia redemptus in Deo. Et spiritus quidem
invisibilis corporalibus oculis existens, designat
Patrem omni creatura inaestimabilem, et aqua
purgationem sordis faciens, significat Verbum, id
est Filium passione sua abstergentem maculas hominum,
atque sanguis circumplectens et calefaciens
hominem, figurat Spiritum sanctum suscitantem et
incendentem clarissimas virtutes in hominibus.
Sic tria haec videlicet spiritus, aqua et sanguis sunt
in uno, et unus in tribus, et unum sunt in salvatione,
scilicet ut dictum est, atque Trinitatem in
unitate et unitatem in Trinitate demonstrant. Quomodo?
Sancta et coelestis Trinitas dat coeleste testimonium:
ita quod non est ab alio sumptum, sed
certa fide in ipsa manifestatum. Quomodo? Pater
testificatur quod unicum fructuosum Verbum suum,
quod ante saecula genuit, per quod omnia creata
sunt, ipsum postea in praedestinato tempore in Virgine
gloriosissime floruit. Verbum autem testificatur
quod exivit a Patre, inclinans se ad humanam
naturam incarnatus videlicet in pudore virginitatis,
quia exivit a Patre spirituali egressione, et iterum
rediit ad Patrem in carnis fructuositate, hic in medio
positum, quoniam a Patre est ante tempora invisibiliter
genitum, et de Spiritu sancto in Virginis
utero in tempore corporaliter conceptum. Sanctus
vero Spiritus testificatur quod accendit integritatem
Virginis, ita quod Verbum Dei conciperet: et quod doctrinam
ejusdem Verbi in igneis linguis firmavit,
cum apostolos ita perfudit ut per totum mundum
veram Trinitatem vociferarentur. Quomodo? Ipsi
clamabant quod Deus Pater perfecit illud quod creavit
hominem ad supernam felicitatem, qua spoliatus
erat homo, quia ipse de limo terrae factus in erectione
sursum, sed voluntate sua declinans se ad
terram deorsum: nunc in gratia per incarnatum
Dei Filium erectus denuo sursum, et per Spiritum
sanctum illuminatus et confirmatus ne periret in
perditione, sed ut salvaretur in redemptione restitutus
est aeternae claritati.

Sic Pater, Filius et Spiritus sanctus testantur
quod omnino non distinguuntur in potestate, quamvis
in personis distinguantur, quia simul operantur in
unitate simplicis et incommutabilis substantiae.
Quomodo? Quoniam Pater est creans scilicet omnia
per Verbum, id est per Filium suum in Spiritu
sancto; Filius per quem omnia perficiuntur, in Patre
et Spiritu sancto; Spiritus sanctus per quem virent
omnia, in Patre et Filio. Et hae tres personae sunt
ita in unitate inseparabilis substantiae, quod non
confunduntur vicissim in se. Quomodo? Ideo quoniam
qui genuit Pater est, et qui natus est Filius
est, et qui a Patre et Filio ardentissima viriditate
procedit, et in specie innocentis alitis super aquas
apparens eas sanctificavit, et apostolos igneo ardore
perfudit, Spiritus sanctus est. Pater enim ante
tempora saeculorum habuit Filium, Filiusque erat
apud Patrem, Spiritu sancto aeternaliter Patri Filioque
in unitate divinitatis coaeterno. Unde considerandum
est quia si ex his tribus personis duae vel
una deesset, non esset Deus in plenitudine sua.
Quomodo? Quia ipsae sunt una unitas divinitatis,
quoniam si aliqua earum deesset, Deus non esset.
Nam quamvis eaedem personae ita distinctae sint, tamen
sunt una et integra atque incommutabilis substantia
inaestimabilis pulchritudinis, permanens in indivisa
unitate. Quomodo? Potestas, voluntas, ardor:
hi tres apices in uno culmine operationis sunt. Quomodo?
In potestate voluntas, in voluntate ardor et
inseparabiles sunt, sicut et halitus hominis in sua
emissione. Quomodo? Circuiens ventus cum humiditate
et calore est indivisibili emissione in hominis
spiratione, sicut et oculus tuus in sua integritate.
Quomodo? Circulus oculi tui habet duo perlucida
in se unum tamen habitaculum existens, omniaque
regens quae sibi constituta sunt. Audi et intellige,
homo. Sic tres personae in una incommutabili essentia
divinitatis sunt. In Patre Filius, in utroque Spiritus
sanctus, et unum sunt sibique inseparabiliter
cooperantur; quoniam nec Pater operatur sine Filio,
nec Filius sine Spiritu sancto, nec Spiritus sanctus
sine ipsis, nec Pater, nec Filius, sine Spiritu sancto,
qui unitas indivisa sunt. Sic est Deus in tribus personis
absque initio ante aevum; nondum ante exordium
mundi assumptione carnis in Filio peracta, usque
ad praeordinatum tempus ubi venit plenitudo temporis
illius cum misit Deus Filium suum. Sed et eodem
Filio incarnato, idem Deus est in tribus personis,
volens ita in eis invocari, cum idem virgineus flos
floruit in integritate virginitatis, nec ineffabili Trinitati
ob hoc persona addita est; sed tantum ipse
Filius Dei induit carnem inviolabiliter assumptam.
Unde et hae tres personae sunt unus Deus in divinitate.
Et qui sic non credit, ille abscindetur de regno
Dei, quia scindit integritatem divinitatis et se
ipsum in fide, ut scriptum est: In die autem tertia
apparuit homo veniens de castris Saul veste conscissa
et pulvere aspersus caput (II Reg. I). Hoc tale est:
In illa die cum catholica fides orta est in manifestatione
sanctae Trinitatis, pullulabant homines in multo
schismate venientes ab exercitu mortiferae cohortis,
perverse illud scrutantes quod non est possibile
homini scire. Unde incarnati per multas suasiones
diabolicae artis, fingunt se ascendere super illam
altitudinem, ita quod volunt scire plus quam eis
sciendum sit de incomprehensibili divinitate. Et
ideo a veste salutis et justitiae scinduntur quia Deo
contrarii sunt, atque foedantur pro diversitatem
sparsionis; in capite fidei fidem integram non habentes,
sed unicum honorem deitatis in multas sectas
spargentes, atque superiorem honorem suum
in irrisione schismatis minuentes. Qui omnes a Deo
dijudicabuntur, ut in sequentibus ita continetur:
Dixit David ad juvenem qui nuntiaverat ei: Unde es
tu? Qui respondit: Filius hominis advenae Amalachitae
ego sum. Et ait ad eum David: Quare non timuisti
mittere manum tuam, ut occideres christum
Domini? Vocavitque David unum de pueris suis et
ait: Accedens irrue in eum. Qui percussit illum et
mortuus est. Et ait ad eum David: Sanguis tuus sit
super caput tuum. Os enim tuum locutum est adversum
te, dicens: Ego inferfeci christum Domini (ibid.).
Hoc tale est: Ille victoriosus qui incomprehensibilis
est omni creaturae, dicit ad puerilem ignorantiam,
quae est in homine, ad illam scilicet pueritiam quae
sibi ipsi facit exaltationem, hoc volens scire quod
sciendum non est, in qua stultitia invadit Deum
quasi per temeritatem annuntians ei: scio te bene,
Domine. Ita quod ipse respondet illi, sic. Unde es
tu qui habens initium vis scire totum quod caret
initio? Et stultitia quae orta est in homine initium
habens, respondet quasi in scientia sua dicens: Ego
sum filius hominis qui peregrinus est, huc veniens
ab hac maledicta terra, quia primus homo lapsus
in gustu pomi, fecit iter in hoc exsilium de patria,
cujus et ego progenies sum. Tunc dicit Deus ad
eum: Quia homo es a maledicta terra et pulsus de
patria ut exsul, quare non timuisti tanta praesumptione
scrutari, quod tibi sciendum non est, suffocans
opus tuum, ita quod nullo modo utile est in
lumine spei, et tangens in eo malum homicidii; quia
quicunque temere scrutatur quid Deus fecerit ante
creaturam mundi, vel quid Deus facturus sit post
novissimum diem: hic anathematizatus sit a portione
beatae communionis, quoniam hoc ei sciendum
non est, qui habet mortale initium, peccatis gravatum;
sed miser erit a felici salute bonae scientiae,
quia in pertinacia perscrutatus est quod scrutari non
debuit. Idcirco tu qui haec praesumptuose et crudeliter
per occisionem facis, beatam intelligentiam
regalis prophetiae in te interficis, quia anima tua deberet
providere sibi puram scientiam, fideliter scilicet
in illa simplicitate quae conveniens, et credere
in Deum. Tunc praecipit Deus zelo purissimae justitiae
suae quae non habet ullam maculam iniquitatis,
vocans eum per rectissimam unitatem judicii judiciorum
suorum, sic dicens: Festina et opprime illum
de bona scientia sua quam habuit ne quiescat in
ulla felicitate sui sensus; quoniam nullam fecit
mihi requiem in corde meo. Et sic plaga zeli Domini
percutit illum: ita quod nulla scintillula ullius
oculi ipsi permanebit ad videndum, id est cognoscendum
Deum. Unde et moritur justitiae vitalis
consolationis, se ipsum non valens regere. Tunc dicit
ad eum Deus: Sanguinolentum nefas tuum, quo
te elevas ad illa excelsa quae non potes intueri, sit
super animum tuum; quem injuste erigis contra
me, illud malum conculcet te in depressum locum
de quo te levare non possis, in rectam mensuram
propositionis fidei; qui recta vestigia ire noluisti,
sed in sensu tuo magnum schisma quaesivisti. Nam
os tuum sit relictum a verbis sapientiae; quoniam
locutum est contra salutem tuam, cum fallaciter
scrutatus es secretam et incomprehensibilem divinitatem,
praesumens scire quae non sunt scienda, temere
dicens in te ipso quid Deus sit bene scio, per
temeritatem istam occidens interiorem salutem
tuam, cum caute in Deum credere noluisti, sed
te superbe contra eum erexisti. Qui autem acutas
aures interioris intellectus habet: hic in ardenti
amore speculi mei, ad verba haec anhelet et ea in
conscientia animi sui conscribat.

VISIO OCTAVA.

SUMMARIUM.---Verba humilitatis. Verba charitatis. Verba timoris. Verba obedientiae. Verba fidei. Verba
spei. Verba castitatis. Verba gratiae Dei ad admonitionem hominum. Quod humanitas Salvatoris
ecclesiasticam aedificationem sustentans, apparet in fide populorum fideliter operantium. Quod sanctitudo
verae incarnationis humanis mentibus obumbrata, ab interioribus fide et opere cognoscitur, exterioribus fama
et voce manifestatur. Quod soli Deo cognitum est quot et quales futuri sint ut perficiatur corpus Christi.
Quod omnia opera incarnati Filii Dei et collectio Ecclesiae de quatuor partibus mundi, sunt in voluntate
Patris. Quod in Christo omnes virtutes acuto studio pleniter operantur et in ipso aperte manifestatae
sunt. Quod septem virtutes, septem dona Spiritus sancti significant. Verba Isaiae de eadem re. Verba
Salomonis ad eamdem rem. De statu et habitu praedictarum virtutum et quid significet. De humilitate.
De charitate. De timore Domini. De obedientia. De fide. De spe. De castitate. De gratia Dei et statu et
habitu ejus et quid significet.

Et deinde in plaga meridiana in praefato lapideo
muro demonstrati aedificii ultra praedictam columnam
verae Trinitatis, iterum vidi quasi columnam
magnam et obumbratam intra et extra aedificium apparentem,
quae scilicet visui meo tam umbrosa
apparuit, ut nec magnitudinem, nec altitudinem
ejus cognoscere valerem. Et inter columnam hanc
atque columnam verae Trinitatis erat interruptus
locus longitudinis trium cubitorum, vacuusque absque
muro, ut superius ostensum est, fundamento
ibi tantum posito. Haec ergo umbrosa columna in
hoc ipso aedificio in illo loco stabat, ubi desuper in
coelestibus mysteriis coram Deo illum magnum et
quadratum lucidissimique candoris splendorem prius
videram, qui secretum superni Creatoris designans
in maximo mysterio mihi manifestatus est, in quo
etiam alius splendor velut aurora in se aeream in
alto purpureae lucis claritatem habens fulgebat; per
quem mihi in mystica ostensione mysterium incarnati
Filii Dei demonstratum fuerat. In columna autem
ista ab imo usque ad summum ejus in modum
scalae ascensus erat, ubi omnes virtutes Dei descendentes
et ascendentes oneratas lapidibus ad opus
suum ire videbam, intentum studium idem opus
perficiendi habentes. Et audivi lucidum illum qui
sedebat in throno dicentem: Isti fortissimi operarii
Dei sunt. Sed inter has virtutes, praecipue
septem videbam; quarum etiam formas et habitus
diligentissime considerabam. Talis igitur similitudo
in eis erat, omnes ut aliae virtutes quae
supra memoratae sunt, veluti vestibus ex serice
induebantur. Sed et omnes albis crinibus retecto
capite, et absque amictu palliorum incedebant, praeter
primam more femineo in capite velatam, atque
quasi casula tanquam crystallus perlucida
indutam, et praeter secundam nigros capillos habentem,
atque praeter tertiam quae dissimilis humanae
formae videbatur. Prima quoque et quarta
atque quinta, albis tunicis vestiebantur. Omnes
etiam alba calceamenta habebant, excepta tertia
secundum speciem hominis non apparente, ut dictum
est, et excepta quarta quae crystallinis calceamentis
miro modo lucentibus calceabatur. Haec
autem in eis fuit dissimilitudo.

Prima imago portabat coronam auream capiti
suo impositam, tres ramos altius exstantes habentem,
atque pretiosissimis lapidibus viridis et
rubei coloris et albis baccis multo fulgentem ornatu.
In pectore vero suo habebat speculum lucidissimum,
in quo mira claritate imago incarnati
Filii Dei apparebat. Et ait: Ego sum columna humilium
mentium, et interfectrix superborum cordium.
In minimo incepi et ad ardua coelorum ascendi;
Lucifer erexit se sursum super se, et corruit
sub se deorsum. Quisquis me vult imitari Filius
meus esse desiderans, si me matrem sitit amplecti
opus meum in me perficiendo, hic tangat
fundamentum, et leniter ad alta sursum ascendat.
Quid hoc? Ipse primum carnis suae vilitatem inspiciat;
et sic sursum de virtute in virtutem suavi et
leni animo gradatim proficiat, quia qui summum
ramum arboris primum apprehendit ad ascendendum,
repentino casu saepissime cadit. Qui autem
volens ascendere a radice incipit, huic non est tam
facile cadendum, si caute incedit.

Sed secunda tota videbatur ut hyacinthus aerei
in alto coloris videlicet tam forma quam tunica
ipsius. Et eidem tunicae duae zonae inaestimabili
modo auro et gemmis ornatae mirabiliter intextae
erant; ita ut super utrumque humerum ejusdem
imaginis zona una usque ad pedes ipsius, ante et
retro descenderet. Dixitque: Ego ad indignationem
in coelo provocabar, cum Lucifer se ipsum odio et
superbia momordit. Sed OOO humilitas! hoc tolerare
noluit. Propter quod etiam ille ruina magna
dejectus est; formato autem homine, OOO nobilissimum
granum et OOO dulcissimum germen, Filius
Dei propter hominem in fine temporum natus est
homo. Et quoniam Lucifer voluit et tentavit vestem
et integritatem meam scindere, idcirco lucidissimus
splendor apparui in Deo et in homine. Nunc autem
caeci et mortui, lupanaria et meretrices atque
incestas appellant aequivocas meas. Sed quantum
impossibile est lutum contingere coelum, tantum impossibile
est hanc spurcitiam tangere voluntatem
meam. Pennas igitur in aliis virtutibus mihi faciam,
cum quibus haec inutilia quae Lucifer per mundum
sparsit abjiciam. O virtutes, ubi est Lucifer? In
inferno est. Surgamus ergo omnes, ad veram lucem
propinquantes, atque aedificemus maximas et fortissimas
turres in provinciis; ut cum venerit dies novissimus,
plurimum fructum et in spiritualibus et in
carnalibus apportemus. Cumque plenitudo gentium
introierit, tunc et nos in terra et in coelo perficiemus.
O turpissime Lucifer, quid tibi profuit repentina
temeritas tua? In primo splendore tuo, cum creatus
es a Deo, voluisti me insaniendo et bacchando
conculcare et a coelo dejicere; sed tu in abyssum
cecidisti, et ego in coelo permansi, postea descendens
ad terras in incarnato Filio Dei. Et per me
perfecta est multitudo fidelium mille justis et bonis
artibus armatorum; quas ipsis, si posses, jamdudum
libentissime diripuisses. O humilitas quae quasi terram
calcatos et contritos usque ad sidera elevas:
o humilitas quae es gloriosissima regina virtutum,
quam forte et invictum es tuis ubique praesidium,
nullo cadente qui puro corde diligit te, sicut et ego
tecum valde utilis multumque exoptabilis defensio
meis sum, quia valde gracilis et subtilis existens
parvissima foramina me colentium exquiro, et ea
acutissime pertranseo.

Tertiam autem imaginem vidi in eodem schemate
ut in priori visione eam videram, majoris scilicet et
longioris staturae quam caeteras virtutes, dissimilemque
formae humanae et plurimos oculos undique
in se habentem, totamque in sapientia viventem, atque
indutam quasi umbroso indumento per quod
quidem oculi prospiciebant, multoque timore trementem
coram praedicto lucido sedente in hrono. Et
ait: O vae miseris peccatoribus Deum non timentibus
sed eum quasi illusorem habentibus Quis potest incomprehensibilis
Dei timorem effugere quem ipse
culpabilem sinit perire non abjicientem a se mala?
Propterea ego valde et valde Dominum Deum timebo.
Quis me adjuvabit coram Deo vero? Quis me liberabit
in tremendo ejus judicio? Nullus omnino
nisi idem justus Deus. Illum ergo quaeram, ad illum
semper fugiam.

Quarta vero niveum vinculum circa collum portabat,
atque manus et pedes candido religamine
habebat ligatos. Et dixit: Non possum currere secundum
voluntatem meam per viam saecularem, nec
per contagia humanae voluntatis: et ideo volo redire
ad Deum patrem omnium, quem diabolus recusavit,
et quem obaudire noluit.

Quinta quoque circa collum rubeum torquem habebat,
et ait: Unus est Deus in tribus personis, unius
essentiae, et aequalis gloriae colendus; fidem ergo et
fiduciam habebo in Domino, et non delebo in aeternum
nomen ejus de corde meo.

Sexta autem tunica pallidi coloris induebatur.
Et crux passionis crucifixi Filii Dei ante eam in
aere apparuit; ad quam ipsa oculos et manus cum
multa devotione erigebat, dixitque: O pie Pater,
parce peccantibus, qui non dereliquisti exsules,
sed elevasti in humeros tuos. Unde etiam jam non
perimus spem habentes in te.

Sed septima lucidiore et puriore crystallo tunica
induebatur; quae ita in candore relucebat, ut aqua
resplendet cum sole perfunditur. Et super caput
ejus expansis quasi ad volandum alis columba stabat,
versa secundum faciem illius. Apparuit autem
et quasi in ventre ipsius veluti in speculo candidissimus
infans; cujus fronti inscriptum erat innocentia.
Habebat quoque in dextra manu regale sceptrum,
sinistram autem ad pectus suum apposuerat.
Et dicebat: Ego libera sum et non ligata. Purissimum
fontem pertransivi, dulcissimum scilicet et
amantissimum Filium Dei. Pertransivi eum, ab eoque
exivi. Superbissimum autem diabolum conculco
non praevalentem ligare me. Ipse abcissus est
a me, quia semper maneo in superno Patre. Sed in
summitate praefatae obumbratae columnae vidi aliam
pulcherrimam imaginem, nudo capite stantem, et
crispos ac subnigros capillos habentem, faciemque
virilem tantae ardentis claritatis, ut eam perspicue
considerare non possem, ut faciem hominis. Erat
quoque purpurei et subnigri coloris tunica indata;
cui super utrumque humerum ejusdem imaginis
zona una coloris rubicundi croci, ante et retro
usque ad pedes ejus se extendens intexta fuerat.
Habebat autem circa collum episcopale pallium, mirabili
modo auro et pretiosissimis gemmis adornatum.
Splendor vero candidissimus ita eum ubique
circumdederat, ut nusquam nisi ante a capite videlicet
et deorsum usque ad pedes ejus ipsam inspicere
possem. Brachia autem et manus atque pedes
ipsius mihi ad videndum obumbrati erant. Sed
splendor idem qui eam circumdederat, oculis undique
plenus erat, totusque vivens, atque hac et
illac se diffundens, ut nubes diffluere solet, ita
ut nunc latiorem nunc autem constrictiorem se
redderet. Et eadem imago voce magna clamavit in
mundum, dicens hominibus: Gratia Dei sum, filioli
mei: ideo audite et intelligite me, quia illis do lumen
animae, qui me intelligunt in admonitione;
quos etiam in eadem beatitudine contineo, ne revertantur
ad iniquitatem. Et quoniam ipsi me non
despexerunt, ob hoc etiam volo eos tangere mea
admonitione, quatenus incipiant bona operari, et
me illis dico qui me requirunt in simplicitate et
cordis puritate. Et dum tribuo margaritas boni admonens
et exhortans hominem; ita scilicet dum
intellectus hominis tangitur per me sum ei initium,
hoc est dum sensus hominis intelligit admonitionem
meam auditu, ita quod etiam idem sensus ducitur
ad consensum tactus mei in animo suo, tunc sum
in ipso initium boni quod eum oportet incipere, me
sic illi adjutrice. Tunc et ibi colluctatio est; ut vel
perficiatur quod do vel non. Quomodo? Hoc sic volo
intelligi; quia dum hominem admoneo tali modo
quod incipit gemere ac flere peccata sua, tunc si
voluntas illius acquiescit admonitioni qua illum
admonui, quoniam homo in sensu suo taliter sentit
mutationem animi sui, qualiter oculos suos levat ad
videndum, et aures ad audiendum, et os ad loquendum,
et manus ad palpandum, et pedes ad ambulandum
secundum desiderium illud ut sibi in animo
est; si tunc voluntas suscepit admonitionem meam,
mox ipsa elevat se et deprimit ac superat sensum,
ita quod sensus discit ignota in sua consuetudine.
Quomodo? Ipse mutat se, quoniam eum oportet
quisquis invitum sequi voluntatem quae super eum
est. Ipse enim subjectus est illi in servitio; quia ei
inferior est, eamque sequetur sive velit sive nolit.
Nam ego do bonum in initio, et calefacio illud in
mente tribuoque opus voluntati ad perficiendum, et
hoc facio admonitione, exhortatione atque calore
doni inspirationis Spiritus sancti. Si autem voluntas
his donis repugnat, tunc ad nihilum deducuntur
haec quae memoravi. Unde in eodem tempore
dum homo potest recipere in incendio donorum in
signis praeconii quod de me oritur; tunc ad illud
properet, ac etiam citius veniat voluntas in bonis,
et perficiat opus hoc in claritate. Nam scientiam
boni et mali ob hoc habet homo ut ipse in omnibus
operibus suis Deum tanto melius intelligat,
devitando malum et operando bonum; quia sic
Deum colit cum timore, eum amplectens in perfecta
charitate. Quomodo? Ita scilicet si aperit interiores
oculos spiritus ad bonum, et si negat et abjicit
in exteriori homine malum quod facere potuit.
Idcirco etiam subjecta est terrena creatura sub potestate
ipsius; ut eo amplius Deum intelligat et diligat,
ac operetur in eo opus scientiae suae cum intellectu,
quo ipse timeat et amet omnipotentem,
qui ipsi deputavit magnum honorem servitutis plurimarum
creaturarum. Unde et ob has causas effundit
homo, hoc quod ipse in intellectu suo scienter
comprehendit: discretionem in creaturis, ita
quod novit quae sint amabiles et odibiles, et quae
utiles atque inutiles, et quod etiam post haec in fide
qua ipse Deum intelligit concluduntur omnia opera
ipsius; ita quod et Deo et angelis ejus placent, aliquando
etiam tango hominem in animo ipsius, et
moneo eum ut incipiat operari justitiam et devitare
malum; sed dedignatur me, et putat quod possibile
sibi sit quidquid facere voluit, ac spatium poenitendi
sibi ipsi constituit usque ad tempus illud dum
corpus ejus in simplicitate frigidae aetatis sibi consentiat,
et dum etiam propter senectutem sibi fastidio
sit amplius peccare. Tunc iterum admoneo atque
hortor eum ad bonum, et ut animo suo resistat.
Qui dum me negligit: saepe per multas adversitates
ut in divitiis et caeteris his similibus quae patitur,
ad hoc perducitur, quod eum quasi invitum et
adversus se ipsum oportet facere bonum, et quod
eum in tam exasperato animo non multum delectat
ea adimplere quae prius proposuerat perficere in
prospero tempore; in quo ei videbatur nihil contrarium
ipsi posse obesse, secundum quod ipse in
se ipso ordinaverat tanto tempore illa agere ut sibi
placuisset. Hic homo si dubie susceperit me, nolo
tamen eum relinquere; quia, quamvis sic susceperit
me, tamen non omnino despexit me. Unde et ego
non laboravi frustra in ipso. Taedio enim mihi non
est tangere ulcerosa vulnera quae circumdata sunt
circumrodentium vermium in innumerositate vitiorum,
et fetore mali rumoris et infamiae, et languore
inveteratae iniquitatis peccatorum; nec despiciam
quin leniter illa contractem: eo tempore dum incipio
extrahere edacem livorem malitiae, hoc est
cum intueor et tango illa vulnera blando calore inspirationis
Spiritus sancti. Sed saepe cum hujusmodi
dolor veteri fomento inveteratur, ita quod peccatum
incipit calere ardens in animo hominis, et cum
etiam sic oriuntur in dolore vulnera peccatorum,
ita quod erunt in coagulatum opus hujus immunditiae
quasi globus et acervus se erigens de magna
sorde vermium et fomentatione involuti luti de quo
nascuntur mortifera venena scorpionum, serpentum,
ranarum et aliorum similium venenosorum
vermium, et cum etiam tunc ita indurantur ut lapis
in talem scilicet duritiam quam nullus cogitat effringere,
quae sunt importabilia onera scelerum in
illis hominibus qui gravati sunt gravioribus on eribus;
quid tunc ad haec? Tunc sane homines
propter infidelitatem suam non possunt confidere,
ut possibile sit huic homini se ad Deum convertere
de sua iniquitate; propterea quia vident eum quasi
escam esse diaboli. Ego tamen nolo illum hominem
deserere, sed medio adjutorio et praelio volo esse
pro ipso in certamine, ubi suaviter primum incipio
tangere quasi duritiam lapidis illius peccati, quoniam
quasi difficile est eum confringi in tam maximo
fetore horribilium scelerum, quae sibi sunt praedictae
causae magnae sordis et nequitiae, et quae sunt
veluti cadaver putredinis, et esca diaboli, quam
ipse certissime absorbuit in ventrem suum. Quomodo?
Scriptura habet de Filio Dei dicente: Meus
cibus est ut faciam voluntatem Patris mei (Joan. IV),
et contra, cibus est diaboli ut hominem deprimat
in mortem, per quam illos talibus venenis, ut praedictum
est, afflat, qui ei in voluntate sua consentiunt,
et post eum declinant. Et id ipsum est diaboli
desiderium et continuum studium, quia de hac
sorde oritur omne malum. Sed de istis hominibus
plures me intelligunt. Quomodo? Dum eos primum
tango, dicit homo ille intra se: Quid mihi est? Ego
nescio nec cogitare scio quidquid boni. Et iterum
nesciens suspirat et dicit: Heu me peccatorem. Nihil
autem amplius sentit; quia mole peccatorum
gravatus est, et quoniam tenebrae iniquitatis conturbaverunt
eum. Tunc iterum tango vulnera illius.
Et quoniam prius per me admonitus erat, tunc eo
melius intelligit me, et respiciens in se ipsum iterum
dicit: Vae mihi, quid faciam? Nescio, nec excogitare
valeo quid fiat de me, propter multiplicia
peccata mea. Ah! quo me vertam vel ad quem properabo
qui me adjuvet, ut turpissima scelera in me
contegam et deleam in poenitentia. Unde iterum
respicit in se ipsum ea colluctatione quam prius
habuit in studio peccandi; ac eodem desiderio ad
veram poenitentiam se convertit, ut ante studebat
in peccatis. Et quia tunc ille homo mea admonitione
sic evigilavit de somno mortis, quam sibi pro
vita elegerat: idcirco tunc nec cogitatione, nec
verbo, nec facto quae prius ardenter habuit ad scelera,
vult amplius peccare, sed studiosissime in
fortissima poenitentia se elevat ad me. Quapropter
mox et ego suscipio eum totum: et deinceps dimitto
cum quasi liberum: ita quod in praedictis
concupiscentiis gravem infestationem ultra non habebit;
ut charissimi filii mei sustinent, quos moneo
multiplici miseria ignitis sagittis diabolicarum persuasionum,
quia ipse harum tunc non indiget. Nam
ipse semper dolebit propter transacta peccata sua,
ita ut etiam sibi ipsi iratus tam acrem poenitentiam
agat quod se etiam indignum aestimet hominem
vocari. Sed haec victoria est in fetore sordis illorum
hominum quos abjicere nolo, quoniam post peccata
sua me tandem quaesierunt. Nam qui me non spernunt,
sed admonitionem meam suscipiunt, et me
devote quaerunt, illis parata sum facere quidquid
volunt; qui autem me contemnentes abjiciunt, illi
mortui sunt, nec eos scio.

Sunt enim multi homines qui dum me adesse
sentiunt intelligentes suam mentem tactam esse
admonitione mea, fugiunt me per malam consuetudinem
conceptorum peccatorum, quae in se deglutiebant
voluntate atque consensu et opere. Unde
etiam et ipsi sunt coram Deo quasi nihilum et inane
reputati; quia nolunt esse conscii quod possint
facere, tacti per me. Ego autem nolo esse in pollutione
horum peccatorum qui nolunt suscipere
admonitionem meam; nec se volunt purgare per
exhortationem illam quatenus se avertant a peccatis
suis, nec desiderant comedere cibum illum
qui est Scriptura Evangelii, quo satiari debent
omnes fideles, nec gustare saporem ejus secundum
quod eis datum est; sed festinant fugere gratiam
Dei; quia nec videre, nec audire, nec cogitare volunt
quid eis faciendum sit, dum vocantur admonitione
boni. Ipsi fugiunt admonitionem bonam, ut
vermis qui terram intrat se abscondens ab omni
decore hujus saeculi. Hoc faciunt et isti nequissimi
homines fugientes praecepta Dei, seque polluentes
in faece qua se involutant in mortem, cum se abscondunt
in malitia sua, nolentes de fetore nequitiae
ad lucem prodire. Qui tales sunt, non pertinent ad
me. Nam ego nolo hac et illac dividi in pollutione
luti. Quomodo? Cum his esse volo, qui me pura
poenitentia intelligunt; ubi me etiam adjungo humanae
corruptibilitati, quia eam volo purgare. Qui
autem me nolunt suscipere, illos a me abjicio, nolens
esse cum eis; quia nulla pars mihi cum illis
est, quia sunt in parte stultae ignorantiae me intelligere
nolentes, et quoniam nolo esse in opere quod
pertinet ad conglutinationem obduratae perversitatis:
quod est ad mortem. Et qui hoc modo spernunt
me, imitantur perditum angelum, qui dum
Deum videre potuit, eum inspicere noluit, ita ut
eum humiliter agnosceret; et propterea subito
effugit omnem gloriam coelestem, cadens in mortem;
dum Deo voluit assimilari simili honore. Isti despiciunt
me, quoniam operantur opus malignum, ut
exigunt illicita desideria carnis in voluptatibus
ipsorum. Et quoniam me despiciunt, idcirco faciunt
quod male volunt. Ipsi contemnunt Deum, sic etiam
negligunt illius praeceptum. Unde et perfrequenter
in indignatione mea permittuntur ad plenitudinem
mentis suae facere quod voluerint; quia vita aeternae
felicitatis eos fugit quasi nihilum sint, frequenter
etiam deficientes tam in prosperitate praesentis vitae
quam futurae, quoniam duri et immobiles ad felicitatem
boni sunt. Contumacem enim peccatorem,
in malis suis perseverantem desero: vivificans eum
qui in se respicit et a peccatis suis in timore meo
cum pura poenitentia se ad me convertit. Nam ego
sum columna firmae stabilitatis, quae nunquam desero
quaerentem me, quoniam qui me apprehendit
et se mihi intime ac fideliter conjungit, nunquam
decidet in perditionem. Qui vero me habet in oblivione
mentis suae, et superbiendo se elevat super
me, id est qui in se ipsum magis confidit quam in
me, ac ideo fiduciam in me contemnit habere quoniam
pro nihilo computat gratiam Dei, quia in
animo ejus sum et ventus turbinis, ipse habens me
negligenter in irrisione et superbe cum elatione in
desperatione, non propter gravedinem peccatorum
quae perpetraverit, sed propter superbiam me deridendo
sic dicens, quid est gratia Dei? Hunc ego
dejiciendo occidam, et in electione mea eum erigere
nolo; quia mortuus est ab aeterna felicitate.
Sed et hi homines qui non habent fiduciam se posse
surgere de gravioribus culpis peccatorum suorum
sic abjicientes omnipotentem Deum et gratiam
ipsius, desperantes scilicet in nimia tristitia quasi
non possint salvari de enormitate criminum suorum,
deficiunt projecti a me, et acerbe corruunt in
mortem, morientes in inferno inferiori cruciatu
mortis aeternae.

Nunc etiam loquar de dilectis filiis meis qui me
suscipiunt aperto sensu et voluntario animo atque
acuto intellectu, et qui me gemitu et fletu tangunt,
me excipientes cum gaudio atque omni amplectentes
intentione. O flores mei, qui dum me adesse sentiunt
subito gaudent in me, et ego in illis. Ipsi
dulciores suavioresque mihi sunt super amorem
lapidis pretiosissimi, et super fulgentes pretiosas
margaritas in mente hominum, qui eas amplectuntur
ardenti desiderio. Ipsi etiam sunt mihi nobilissimi
quadrati lapides; quia in conspectu meo, mihi
semper sunt amabiles, hos assidue volo limare et
purgare: quatenus recte ac decenter ponantur in
coelesti Jerusalem, quia semper in mentibus suis
bona voluntate mecum epulantur, nec mea justitia
possunt satiari. Nam mox cum tactum meum sentiunt
properant ad me, tanquam cervus ad fontem
aquae. Sed ego saepe relinquo eos, ita quod ipsis
videtur quasi sint sine adjutorio: quod idcirco facio,
ut exterior homo in eis non infletur per superbiam.
Tunc plorant ac lugent aestimantes me ipsis esse
offensam; sed ego sic perscrutor fidem eorum.
Attamen forti manu teneo eos: sic auferens ab ipsis
elationem, nec permittens eos cognoscere quid
sint in occultis bonis suis, quia multiplices fructus
in eis facere volo: animis ipsorum dolentibus ac
cordibus eorum vulneratis in doloribus. Permitto
enim frequenter diabolicas persuasiones ipsos invadere
in igneis sagittis de flatu immunditiae incendii
ardentis spiritus fornicationis, quae vulnerant
corpora eorum in infirmitate fragilis naturae; et hoc
idcirco permitto quatenus hoc modo tam fortiter
imbuantur inspiratione Spiritus sancti, quod praeterea
fiant isignes praecones et flagrantes in virtutibus.
Ipsi quippe erunt in probatione quasi aurum
in fornace, id est probati in irrisione et in indignatione,
ita quod nihilum computabuntur, et
quod saepissime per raptores substantia sua denudabuntur,
ac per dissensionem plebis in adversitatibus
sicut agni a lupis dilacerabuntur. Et ut oves,
dum eas lupus dispergens dissipat, tamen non moriuntur;
ita sunt et isti homines in morte animae
non morientes, sed eo magis viventes purgati in
adversis. Nam bona arbor ut fructum ferat irrigatur,
putatur, atque circumfoditur; et ab ea erucae
ne fructum ejus corrodant abstrahuntur. Quid hoc?
Bonus scilicet homo non sit durus, hoc malevolus
ad justitiam Dei, sed lenis ac flexibilis ad quodque
bonum, a se abscindens malum, seque considerans
in scrutatione operum suorum, atque auferens a se
infestationem laedentium se inimicorum. Sed tamen
antequam homo sentiat me in cogitatione sua aut
intellectus ipsius intelligat me intra se; sum ei
caput et radix fructuositatis, et virtus fortitudoque
firmae civitatis, quae aedificata est supra firmam
petram. Omnis ergo fidelis homo audiat me sibi
dicentem: O homo, estne conveniens et congruum
ut homo rationalis sine intellectu sit, ut irrationale
pecus quod non aliter facit nisi secundum quod
expetit libido ipsius? O miseri homines, qui nolunt
scire magnam gloriam illam, quam Deus ipsis
dedit ad similitudinem sui. Sed non potest esse ut
volunt quod libere et quasi haereditario jure omnia
mala faciant quae desiderant; quasi hoc ex natura
corporis sui possideant, nolentes considerare se
habere honorem illum, quod bona opera operari
valeant. Deus in sua ordinatione omnia juste constituit.
Et quis potest ei repugnare? Quid hoc? In
hujusmodi videlicet comparatione quod aliquis ordinationi
Dei simili exemplo possit comparari, aut
sapientia aut discretione in illius rebus. Et cur
est hoc quod efficaciam illam quae eis data est sibi
ipsis auferre nolunt: quod bene scilicet et male
facere possunt? Quomodo? Nam ego cum eos tactu
meo admoneo, qui tunc me apprehendunt mox ut
me adesse sentiunt, hi bonum opus quod volunt
ad effectum meo adjutorio perducere possunt. Qui
vero me contemnunt, in imbecillitatem sui et in
malum corruunt. Sed pravi homines excusare se
nituntur: ita quod bona opera operari non possunt,
et hoc propterea faciunt quod exterior homo
in eis voluntatem suam exerceat in libertatem.
Nunc, o charissimi filii mei, qui mihi dulciores in
odore super omnia aromata estis, audite me vos
admonentem. Dum tempus habetis facere bonum
et malum, sincera devotione colite Deum vestrum.
O vos iterum dulcissimi filii mei, qui ascenditis sicut
aurora, vos qui ardere debetis in charitate ut sol
in radio suo, currite et properate, charissimi mei,
in via veritatis quae lux mundi est, quae est Jesus
Christus Filius Dei, qui nos redemit sanguine suo
in fine temporum, ut cum gaudio post transitum
vestrum pervenire possitis ad ipsum. Et iterum audivi
eum qui sedebat in throno dicentem ad me:
Desiderantibus coelestia fideliter credendum et non
pertinaciter examinandum est, quomodo Filius
Dei missus in mundum a Patre natus sit ex virgine;
quia humanus sensus fragili et mortali corpore
gravissimo peccatorum onere gravatus, secreta
Dei plus dignoscere non poterit, quam Spiritus sanctus
cui vult revelaverit.

Quapropter per mysticum mysterium, haec etiam
columna quam vides in plaga meridiana, in praefato
lapideo muro demonstrati aedificii, ultra praedictam
columnam verae Trinitatis, significat humanitatem
Salvatoris, qui conceptus de Spiritu sancto, natusque
ex suavissima virgine, filius est Altissimi,
fortissima sanctitatis columna existens, omnem
videlicet ecclesiasticam aedificationem sustentans.
Cujus humanitas apparet in ardente fide lapidum
fidelium populorum, in bonitate superni Patris
fortissime operantium, post declarationem Trinitatis
manifestata; quia Trinitate in uno Deo certificata
credenti populo, creditum est etiam incarnatum
Dei Verbum, verum Deum cum Patre et
sancto Spiritu in unitate divinitatis in uno et vero
Deo colendum.

Quae columna magna est, et obumbrata intra et
extra idem aedificium apparens; quoniam sanctitudo
verae incarnationis magna et inaestimabilis, ita humanis
mentibus est obumbrata ut non possit considerari,
nisi quantum possibile est per fidem intueri,
et interioribus divino cultu laborantibus
fide et opere cognosci, et exterioribus otio vacantibus
fama et voce manifestari. Visuique tuo tam
umbrosa apparet, ut nec magnitudinem nec altitudinem
ejus cognoscere valeas; quia Filius meus
inter homines in mortalitate carnis, quoniam pro
populo mortem subiturus erat, quasi obumbratus
mortalis scilicet existens sine omni macula peccati
apparuit; ita tamen quae vera ejus incarnatio in
mystica magnitudine secretorum Dei incomprehensibilis,
et in excellentia divinae potentiae inaestimabilis,
omnem cognitionem humani intellectus excedat.

Sed quod inter columnam hanc atque columnam
verae Trinitatis est interruptus locus longitudinis
trium cubitorum, vacuusque absque muro ut tibi
superius ostensum est: hoc est quod incarnatus
Dei Filius, Deus verus cum Patre et Spiritu sancto
existens, adhuc latet in membris suis qui fideles
homines sunt, qui usque ad finem mundi nascituri
sunt, per viventia opera membra capitis sui effecti,
ut supra mirabiliter et typice edocta es. Qui quot
et quales futuri sint in prolixitate supervenientium
temporum, hoc est in mysterio ineffabilis Trinitatis
eamdem Trinitatem in unitate divinitatis fideli cultura
adoraturi: locus eorum (ut qui adhuc nascituri
sunt) vacuus est, cum sine aedificato muro bonorum
operum sit. Ubi tamen fundamentum positum
est, quoniam in praesentia Dei sunt, et quia
etiam fide salvationis eorum quam habituri sunt
jam posita fortiter consistit: ita ut homo spem et
fiduciam non habeat in alio quam in Deo, non differens
de misericordia ejus, sed confidens in eum
quod fortissimum fundamentum fidelis animae est.
Quod autem haec umbrosa columna in hoc ipso
aedificio in illo loco stat ubi desuper in coelestibus
mysteriis coram Deo illum magnum et quadratum
lucidissimumque candoris splendorem prius vidisti,
qui secretum superni Creatoris designans in maximo
mysterio tibi manifestatus est: hoc est quod
incarnatus Dei Filius, omnia opera sua quae corporaliter
in mundo multas injurias passus operatus
est, ea secundum secretam voluntatem Patris adimplevit.
Quid etiam ille splendor designat, magnus videlicet
in significatione mysteriorum Dei, quatuorque
angulorum; quoniam ad cognitionem Christi multi
ex iis qui per quatuor partes mundi nascuntur perventuri
sunt, atque eximii candoris; quia lucidissimam
divinitatem nulla tenebrositas offuscare potest,
ubi idem secretum supernae et gloriosae majestatis
in magna profunditate et mysterio scientiae
Creatoris omnium qui cuncta creavit typice ibi aperitur;
ita ut ipsi Creatori nullus ad hoc in auxilio
succurreret, nec ullus ipsi resistendo in hoc repugnaret,
ea tantum in voluntate bonitatis suae per
verbum suum creans. Unde in eo alius splendor
velut aurora in se aeriam in alto purpureae lucis
claritatem habens fulget, per quem tibi in mystica
ostensione mysterium incarnati Filii Dei demonstratum
est; quoniam in secreto summi Dei, candor
aurorae virginis scilicet Mariae declaratur, quae in
utero suo Filium coelestis et altissimi Patris portavit,
qui purpureum sanguinem suum clarissima
luce salvationis fulgentem effudit, secundum quod
tibi in hac secreta visione incarnatio ejusdem Filii
mystica obumbratione ostendit.

Sed quod in praedicta columna ab imo usque ad
summum ejus in modum scalae ascensus est: hoc
est quod in incarnato Filio Dei omnes virtutes pleniter
operabantur, qui in se vestigia salvationis
reliquit, ita ut tam pusillus quam magnus fidelium
sibi competenter gradum in ipso reperiant; in quo
pedem in ascensum virtutum ponant, ut ad optima
loca perveniant ubi virtutibus operandum est. Quomodo?
In optimis locis bonorum cordium aggregantur
virtutes ad sanctissimum opus suum: quatenus
Filium Dei in membris suis perficiant,
quod est in electis hominibus. Unde et in ipso est
exemplum perfectionis omnibus fidelibus qui in lege
Dei occupati sunt; ut se de bono recipiant ad melius,
scientes manifestationem verae incarnationis,
ubi Filius Dei veraciter in carne demonstratus est,
in quo fidelissimus ascensus ad coelestia reperitur,
Propter quod etiam omnes virtutes Dei descendentes
et ascendentes oneratas lapidibus ad opus suum
hic ire vides; quia in Unigenito Dei lucidissimae
virtutes quasi per humanitatem ejus descendunt, et
quasi per divinitatem ipsius sursum tendunt. Descendunt
etiam per ipsum ad corda fidelium hominum;
qui bono corde voluntatem suam relinquentes,
ad recta opera flexibiles se reddunt secundum
quod operarius ad levandum lapidem se inclinat
quem ad aedificium deferat. In ipso etiam
sursum ascendunt, cum coelestia opera in hominibus
perfecta Deo gratulabunde offerunt, ut corpus
Christi in fidelibus membris ipsius quam citissime
perficiatur. Unde etiam quasi lapides ad altiora
portant; qui sunt pennata et lucida opera, quae cum
ipsis homines ad tutelam suam operantur, quoniam
unaquaeque actio Deo offert alas suas, per quas se
de faece humanae mentis elevet, fulgentem etiam
splendorem habens, per quem ante Deum luceat;
quia obstrui et abscondi non potest, quod fluit de
fonte vitae aeternae. Nam ut fons non debet esse in
absconso, sed in manifesto ut omnis homo qui sitit
ad ipsum veniat et hauriat atque bibat, sic Filius
Dei non est obstrusus nec absconsus electis suis,
sed manifestus praeparans se ad retributionem operum,
ut ea manifestet justa remuneratione, quae propter
ipsius voluntatem ab hominibus perficiuntur.
Idcirco fidelis homo ambulet in fide ad Deum quaeratque
misericordiam ejus, et dabitur illi. A non
quaerente autem non invenietur, veluti fons non
fluit ad homines ipsum solummodo scientes nec ad
eum venire volentes; sed illos oportet ad eum
accedere, si aquam ejus haurire desiderant, sic
homo faciat. Ad Deum accedat per legem sibi ab
ipso constitutam, et inveniet eum, dabiturque illi
cibus vitae et aqua salutaris ita ut amplius nec esuriem
nec sitim sustineat. Unde et praedictae virtutes
intentum studium idem opus perficiendi habent;
quoniam studiosissime sicut torrentes aquae ad opus
divinum currunt, quatenus fulgentiores sole Christi
membra capiti suo in lucidis acquisitionibus nobilissime
perfecta conjungantur. Propter quod etiam
ut audisti fortes operarii Dei appellantur, quia strenue
in bonis operibus fidelium hominum semper
conversantur.

Sed quod inter has virtutes praecipue septem vides,
quarum etiam formas et habitus secundum
quod tibi permittitur consideras: hoc est quod inter
studiosa opera hae septem virtutes praestantissimae,
septem ardentissima dona Spiritus sancti designant,
quia in obumbratione Spiritus sancti virgo
clarissima Filium Dei sine peccato concepit in sanctificatione
scilicet sanctarum virtutum, quae aperte in
eodem Unigenito Dei manifestatae sunt; quasi in forma
sua illuminantes corda fidelium, et quasi in habitu
suo in unitate fidei se dilatantes, ut Isaias servus
meus testatur, dicens: Egredietur virga de radice
Jesse, et flos de radice ejus ascendet, et requiescet
super eum spiritus Domini, spiritus sapientiae et intellectus,
spiritus consilii et fortitudinis, spiritus
scientiae et pietatis, et replebit eum spiritus timoris
Domini (Isa., XI). Hoc tale est: Virgo Maria egressa
est de angustiis saecularium oppressionum in dulcedinem
honestatis morum, ut aliquis de domo egreditur
in qua inclusus continebatur, qui se non elevat
supra ipsam domum, sed recto itinere coram se graditur,
et ut rivulus vini de torculari exprimitur non
se exaltans supra torcular, sed moderate defluens
in locum suum. Et quare virga? Quia non spinosa
moribus, nec nodosa terrenis cupiditatibus, sed plana,
id est carnali concupiscentia non copulata, orta
scilicet de radice Jesse, id est de illo qui quasi fundamentum
erat regalis prolis, de qua illa illibata mater
nata processit. Unde et de radice ejusdem virgae
ascendit suavissimus odor, qui fuit integra puritas
ejusdem virginis, volens in altissimum cacumen, Spiritu
sancto ita eam irrigante, quod ex ipsa almus
flos natus est. Quomodo? Ut flos nascitur in agro
non seminato semine; sic surrexit in ea coelestis
panis sine radice virilis commistionis, et absque
omni humano onere, sed tantum natus in suavitate
divinitatis, non tactus ulla indignatione peccati,
veniens, tortuoso serpente nesciente, nec eum
propius tangente. Unde et ille flos latenter illum
decepit; ita quod sursum ascendit, et genus humanum
in peccato conceptum ad alta sustulit, quod
ille serpens prius fraudulenter deceperat, et in perditionem
secum detraxerat. Et quoniam hic flos
Filius Dei erat, requievit super eum Spiritus Domini,
id est spiritus aeternae divinitatis. Quomodo?
Quando humilitas exaltata est in ascensu illius floris;
ubi in irrisione prostrata est superbia, quam
prima mulier attendit, cum plus quam deberet sapere
voluit, secunda muliere servitio Dei se subdente,
dum se recognovit parvam, in humilitate
confessa Deum suum; Spiritus sanctus ardenter in
ipso requievit: in quo electa charitas latuit, quae salvavit
perditam plebem abstergens crimina et scelera
hominum. Nam plenitudo temporis erat in eo;
quia vivens lumen in ipso radiavit, in quo noxium
pomum cum sequentibus se nequitiis aruit, surgente
in illo medicina mortuorum, quae vexillum illud
elevavit quod mortem superavit et contrivit. Sanctitas
enim in eo non caruit ulla possibilitate, ipso
concepto absque omni peccati commistione, sicut
saepius offenditur in natis hominum qui nascuntur
in multiplicium criminum varietate. Sed et cum flos
ille dedit operando et docendo omnem inspirationem
justitiae; jam fructum in plenitudine Spiritus sancti
protulit, quoniam ipse Filius Dei indutus carne,
aperte in opere suo demonstravit, quod antea Spiritus
sanctus mystice et quasi in occulto, inspiratione
sua commovit. Qui Spiritus sanctus super
illum florem septempliciter requiescere designatur;
quia cum Deus omnia per Verbum suum in Spiritu
sancto crearet, septima die ab omni opere suo requievit.
Sed et eadem dona in signatione sua geminantur;
quoniam corpus et anima sibi conjuncta
simul in gemina dilectione per unctionem Spiritus
sancti debent operari timore Domini solo posito;
quia ipse quasi in tremore charitatem venerans,
unum super omnia adorari designat. Unde etiam et
Spiritus Domini dominatur fortissimis virtutibus ab
eo clarescentibus, ut a radice rami procedunt, quoniam
unus Deus est a quo omnia bona veniunt, et
per quem omnia bona sapienter disposita sunt. Et
quia Spiritus Domini super ipsum florem requievit;
spiritus etiam sapientiae super ipsum mansit, quoniam
magna sapientia apparuit, cum Deus omnia
per Verbum suum creavit, sapientia sic diffusa est
in illo: quod idem Verbum erat sapientia. Sed
ipsum Verbum nondum incarnatum invisibile fuit:
id autem incarnatum visibile apparuit, quoniam
Verbum quod ante omnem creaturam erat in corde
Patris per quod omnia facta sunt, et sine quo factum est
nihil: ipsum enituit flos sub tempore scilicet emicans
in humanitate, bonum intellectum hominibus proferens
suis testificationibus. Quid hoc? Sapientiae intellectus
congrue adjungitur; quia cum homo a Deo
in sapientia creatus sit, Creatorem suum digne intelligere
debuit. Ergo ante partum virginalem Deus
intelligendus erat absque ulla dubitatione. Sed post
partum, virginalem praedictum florem in carne proferentem,
idem flos intelligendus erat Deus et homo,
sed non sine admiratione. Et ille intellectus prius
invisibilis, visus est visibilis in flore: cum ipse flos
hanc intelligibilem causam protulit, quod homo scilicet
sapienter intelligit Deum in factis suis. Quomodo?
Sapientia est origo bonorum operum, cum
homo sapienter veneratur Deum suum. Cui intellectus
adhaeret, quoniam cum homo per sapientiam
bonum operatur, jam illud dilatatur ad alios, ita ut
bonum odorem et dulcem gustum ab ipso emicantem
cum gaudio intelligant in eo. In virgineo quoque
isto flore intellectum subsequitur consilium; quia
homo intellectum habens, divino consilio liberandus
erat. Inde spiritus consilii et fortitudinis super eum
requievit; quoniam hoc consilium apud Patrem sine
tempore fuit, ut Verbum suum incarnaretur, sub
tempore perficiens omnia opera sua secundum voluntatem
Patris, et offendens obedientiam per se
ipsum, ita ut ipsa ab eo ad homines fulgeret, quatenus
eum ita in factis suis imitari discerent. Quod
dum ita apparuit in fortissima virtute totum surgens
de divinitate: fortitudo se in ipso occuluit,
quatenus diabolum tanto fortius debellaret quanto
secretius illi se per consilium abscondisset. Quomodo?

Consilio apte fortitudo adhaeret; quoniam consilium
Dei per fortitudinem Filii ipsius regnum diaboli
destruxit. Unde idem Filius Dei, fortissimus
videlicet leo, contrivit infidelitatis mortem per splendidissimum
lumen quod fides est, quia magna fortitudo
est hominem ea per consilium credere quae
corporali visu non valet videre. Quid hoc? Consilium
per conjunctam sibi fortitudinem perforat duritiam
lapideorum cordium, quae obdurata sunt in
consuetudine pravorum morum ita ineptam duritiam
transiens quod carnale opus abjicitur, et Dei
opus aptissime perficitur. Quapropter et in praedicto
flore fortitudinem scientia comitatur, quoniam
homines per fortitudinem Dei ad scientiam
ipsius ita ut eum cognoscant perveniunt. Hinc est
quod et spiritus scientiae et pietatis in eo etiam per
supernam dulcedinem requiem habuit, quoniam ipse
scienter miseriis hominum condoluit; spes etiam
existens per quam intratur ad salvationem, cum
scelus mundi scienter per mortem suam abstersit
in magna pietate. Quid hoc? Scientiae pietas recte
adjungitur, quia Filius Dei scienter in magna pietate
adimplevit voluntatem Patris sui. Ipse enim
Filius solus natus ex virgine, transfudit inter populos
germen coelestis virtutis; ut sequantur consortium
angelorum quod pudicitia castitatis est,
quia virtus haec surrexit in superna pietate: sic
videlicet quod in egrediente virga de Jesse, virtutes
floris hujus germinarent, quas prima mulier fugaverat
dum consensit audiens consilium serpentis,
ita quod in ea cecidit omne genus humanum, carens
gaudio supernae claritatis, nisi quod floriditas
virgae illius scienter illud elevavit per pietatem in
sanctitate salvationis. Quomodo? Fortitudini quae
diabolum devincit, adhaerentem illi scientiam, Spiritus
sanctus inspirat; cum Deus per fideles homines
dovotissime in ardentibus desideriis agnoscitur,
et intimo tactu fidelis animae desiderantissime
amplexatur. Sed et in virgineo flore pietatem
timor Domini subsequitur; quia cum pietas inest
fidelibus hominibus, timorem Domini acquirunt, ad
explenda praecepta ipsius. Unde timor Domini eumdem
florem replevit; quia ipse tantam plenitudinem
virtutum in se habuit, quod in eo nullus vacuus
locus inventus est, ubi aut mortifera superbia,
aut delectatio honoris, aut praevaricatio legis sedem
invenire potuisset; sed totus plenus erat timoris
Domini: non quaerens alienam gloriam ut primus
angelus et Adam quaesierunt, sed honorans Patrem
suum in omni opere suo, dignam ei praebens obedientiam.
Ideo et timor Domini initium habet omnis
justitiae; quia ipse est finis et initium caeterarum
virtutum, ut requiei septima dies, ostendit completionem
et ortum creaturarum. Quomodo? Timor
excutit et movet tremorem, qui radix est germinandi
ut fructuosae virtutes procedant. Unde et
flos iste plenus timoris Domini est; quia omnia
germina bonorum operum adhaerent ei, quoniam
ipse materia eorum est; flore eodem germinante
viriditatem quarumcunque virtutum, fructu earum
prae caeteris repleto quatenus omnia bona perficiat,
ut etiam de ipso Scriptura habet: Sicut malum
inter ligna silvarum, sic dilectus meus inter filios.
Sub umbra illius quem desideravi sedi, et fructus
ejus dulcis gutturi meo (Cant. II). Hoc tale est: Filius
virginis, dulcissimus amator castae dilectionis,
quem apprehendit fidelis anima desiderans dulcissima
ejus amplexione integritatem suam coronare,
relicto carnali viro, et se copulans Christo, eumque
certissimo foedere amans et in speculo fidei
aspiciens, est pulcherrimus fructus fructiferae arboris,
id est Filius virginis exiens de virginali candore,
sicut pomum de fructuosa floriditate praebensque
escam refectionis esurientibus, et succum
dulcedinis sitientibus, et hoc modo ligna silvestria
praecellens, id est filios hominum qui in peccatis
concipiuntur, et in ipsis converantur, nec talem
fructum afferentes qualem ipse attulit, quoniam a
Deo exivit plenum fructum suavitatis vitae afferens,
aliis quidem nec viriditatem nec fructum a
se ipsis habentibus sed ab ipso. Quomodo? Ipse per
incarnationem suam mundo salvationem dedit, dilectus
Dei Filius inter filios hominum apparens qui
per fervorem ipsius virebant et fructum afferebant,
sed non tanta plenitudine fecundi quanta ipse repletus
erat, quia totus sanctus a Deo exiens de virgine
natus est. Et quare dilectus? Quia ipse hoc
conculcat, quod fideli animae ad coelestia properanti
obsistit. Unde et sancta anima aequissimo judicio
eum dilectum nuncupat: quoniam per fidem dilectionis
se ipsam relinquens, et in magno certamine
carnalium voluptatum ad illum benevole anhelans,
atque in ardore lacrymabilis desiderii se ipsam reprobans,
ei adhaeret, ut mulier viro, cui cum gaudio
voluntatis suae associata est. Et ideo cum in
exordio conservandae castitatis ad eum incipit suspirare,
ad se ipsam dicit: Volo prosternere carnalem
voluptatem et me conjungere illi sub cujus
dilectionis umbra qua me in ardore ardentis desiderii
sui a contrario igne obumbravit sedeo. Quomodo?
Dum inebriatum studium in ejus amore
habens, subjectum in igneum carnis amorem in
consensu animae meae premo. Et ob hoc dulcissimus
fructus ejus quem gustabam in anima mea suspirans
ad Deum, dulcior mihi est in ea super omnem
dulcedinem carnis, quam sentiebam in concupiscentiis
ejus. Et quare dulcis? Quoniam ipse ex
virgine natus habet dulcissimum saporem, et fortissimum
unguentum stillans ut balsamum: quod
est resurrectio ad vitam in qua mortui erecti sunt,
ac continens maximam medicinam quae tersit vulnera
peccatorum per incarnationem ipsius, quae
plenissima sanctitatis et dulcedinis in omni genere
virtutum cum virginitate est. Unde, o virginitas,
quae de ignea accensione consistis, robustissimum
germen quod de stella maris emicans omnem
spurcitiam turpitudinis contra saevissima jacula
diaboli semper dimicans conculcat, gaude in coelesti
harmonia, in spe consortii angelorum. Quomodo?
Spiritus sanctus symphonizat in tabernaculo
virginitatis; quoniam ipsa Verbum Dei semper
ruminat, quomodo possit Christum amplexari cum
omni devotione ardens in ejus amore, hoc habens
in oblivione quod in concupiscentia carnis in ardore
incendii fragile in homine est, uni viro
quem nunquam peccatum tetigit adhaerens, cui et
sine omni concupiscentia carnis conjuncta est,
semper cum illo florens in gaudio regalium nuptiarum.

Nunc autem quod similitudinem in praedictis virtutibus
vides, ita quod omnes ut et aliae virtutes
quae supra tibi demonstratae sunt veluti vestibus ex
serico induuntur: hoc est quod in ordine suo piam
unanimitatem illa luminaria in mentibus hominum
parant, etiam quomodo reliquae virtutes in Deo
mollitiem indumentorum, id est lenitatem devotionis
in respectione sanctarum animarum, vepribus
in duritia vitiorum carentium, habentia.
Quod autem quaedam albis crinibus retecto capite
et absque amictu palliorum incedunt: hoc est quod
illae in copula candoris innocentiae, ligaturam juncturae
pravorum morum in membris fidelium hominum
non habent, et quod etiam saecularibus
studiis circumdatae non sunt, omnino fugientes vicissitudinem
vitiorum. Sed prima more femineo
est capite velata, itaque quasi casula tanquam crystallus
perlucida induta, quia vinculum subjectionis
humiliter Deo subjecta portat, superna scilicet sollicitudine
omnem exaltationem diabolicam prosternens,
pioque capiti, id est Christo adhaerens, humillimum
quoque sacerdotem et absque omni pulvere
peccati purissimum in lucidissima cordis puritate
incitans, quoniam constricti et humiles purique sacerdotes
summi sacerdotes esse debent. Secunda
autem nigros capillos habet, manifeste ostendens
quod in capite suo Christo abstergit nigredinem
peccatorum in hominibus. Tertia vero dissimilis
humanae formae videtur; quoniam hoc ministerium
habet, ut hominem ita concutiat quatenus terreatur
et tremiscat de Dei judicio. Unde et specie caret
hominis, quia homo saepe Deum postponens, timoris
ejus obliviscitur, quod ipsa omnino facere
recusat. Prima quoque et quarta atque quinta albis
tunicis vestiuntur; quia circumdatae sunt veste
innocentiae quam Adam perdidit transgrediens piam
jussionem, postmodum autem in candidissimo lilio
floridissimae virginitatis cum induto opere simplicis
in Deo subjectionis recuperata in salvationem, quod
ante Deum lucet sicut clarissima stella humanis
oculis ignescit. Omnes etiam alba calceamenta habent,
excepta tertia secundum speciem hominis
non apparente; quoniam ipsae pulcherrimum opus
sunt in hominibus qui desideria carnis in se ad
nihilum deducunt, juxta exemplum sui Salvatoris,
quod est splendor splendidissimus; una earum hominem
non simulante, quia non habet respectum
ullius audaciae, semper sollicita et non negligens ut
homo qui saepius sui ipsius per contumaciam obliviscitur,
ipsa dispensatrix existens justae admonitionis
ut quisque fidelis judicium Dei caute intueatur,
et excepta quarta quae crystallinis calceamentis
miro modo lucentibus calceatur; quoniam illa in
voluntate sua se constringens, pergit lucidissimum
iter Christi, ita mortem etiam in se ipsa per igneum
ardorem Spiritus sancti suffocans. Quod autem in
eisdem virtutibus est dissimilitudo: hoc est quod
quamvis unius studii unanimitatem habeant, tamen
diversa opera in hominibus operantur.

Propter quod et prima imago praetendit humilitatem:
quae primitus Filium Dei manifestavit, cum
Deus qui coelum et terram in sua habet potestate
Filium suum mittere ad terras non dedignatus est.
Unde etiam portat coronam auream capiti suo impositam,
tres ramos altius exstantes habentem;
quoniam ipsa caeteras virtutes praecellens, et suaviter
antecedens coronata est corona aurea, scilicet
pretiosissima et fulgentissima incarnatione Salvatoris,
qui eam quasi in capite, id est in hoc mysterio
cum incarnatus est decoravit. Quae triangularis
existit; quia Trinitas est in unitate et unitas
in Trinitate, Filius scilicet cum Patre et Spiritu
sancto, unus et verus. Deus omnia excellens in altitudine
divinitatis. Et pretiosissimis lapidibus viridis
et rubei coloris et albis baccis multo fulget
ornatu; quoniam eadem humanitas Salvatoris ostendit
in se altissimam et profundissimam bonitatem
sui operis, quod idem Filius Dei operatus est
in viriditate illa cum virtutes in doctrina ejus
virebant, et in rubore sanguinis ipsius: cum mortem
passus est in cruce, salvans hominem, atque in
clarissima albedine resurrectionis et ascensionis
ejus, cum quibus omnibus illuminata et ornata est
Ecclesia, ut res illa illustratur et decoratur cui
pretiosi lapides imponuntur. Quod autem in pectore
suo habet speculum lucidissimum, in quo
mira claritate imago incarnati Filii Dei apparet:
hoc est quod in humilitate quae in corde sacrati
templi est, in beatissima et splendidissima
scientia pie et humillime ac splendide firmissimeque
effulsit ipse Unigenitus Dei, in omnibus operibus
suis quae corporaliter gessit, in quibus se mundo
praecipue manifestavit. Unde etiam et ipsa in illustriori
parte corda electorum fidelium consignat,
in eis tribunal suum ponens, omnes actus ipsorum
videlicet regens et dirigens; quia solidissimum
fundamentum omnium bonorum in hominibus est,
veluti etiam in supradicta materna admonitione sua
ostendit.

Sed secunda designat charitatem; quoniam post
humilitatem illam qua Filius Dei incarnari dignatus
est, ostensa est etiam vera et ardentissima lampas
charitatis, cum Deus ita dilexit hominem ut propter
ipsius amorem Unigenitum suum mitteret incarnandum.
Quae tota videtur ut hyacinthus aerii
in alto coloris, videlicet tam forma quam tunica
ipsius; quia incarnatus Dei Filius per humanitatem
suam illustravit fideles et coelestes homines, ut res
illa per hyacinthum illustratur cui imponitur, ita
eos etiam incendens charitate; ut unicuique homini
indigenti fideliter subveniant: sicut et virtus haec induitur
tunica dulcedinis Dei, hoc habens officium quatenus
devotione, actu et usu omnibus hominibus in
recto lumine luceat. Propter quod etiam eidem tunicae
duae zonae inaestimabili modo, auro et gemmis ornatae
mirabiliter intextae sunt; quae sunt in dulcedine
Dei gemina praecepta charitatis, bona scilicet
et praecipua voluntate quasi auro et justis operibus
veluti clarissimis gemmis, mirabili dono summi datoris
composita. Ita ut super utrumque humerum
ejusdem imaginis zona una usque ad pedes ipsius
ante et retro descendat; quoniam eadem praecepta
in multa sollicitudine portat unum scilicet in Deo
ut in humero dextro, et alterum in proximo ut
in humero sinistro, sicut scriptum est: Diliges
Dominum Deum tuum ex toto corde tuo, et ex tota
anima tua, et ex omnibus viribus tuis, et ex omni
mente tua, et proximum tuum sicut te ipsum (Matth.
XXII). Hoc tale est: Sic debes diligere Dominum
Deum tuum, qui Dominus tuus est, videlicet hoc
honore quo dominatur omni creaturae, et Deus tuus
quia ipse non habens initium, sed creator omnium
existens, ita ut propter amorem ejus in corde tuo
primum exsuperes et prosternas carnem corporis
tui, quod tibi valde durum est, quia primum devicta
carne postmodum regnabit spiritus tuus in te,
et tunc Deum in anima tua sic intelliges ut mandata
ejus scienter custodias, atque ea non pigro opere
compleas. Et deinde hoc modo omnes vires corporis
et animae tuae Deo subjiciuntur; quoniam haec prima
victoria in corpore tuo facta est, ita ut tunc in
omnibus his propositis causis Deum fortissimum in
tua mente comprehendas: quod tibi tanquam firmum
propugnaculum est contra insidias inimicorum tuorum,
ita ut fortitudinem ejus in praedictis rebus
nullus superare valeat inimicus, quia mens tua omnia
haec continere debet, in se confirmans et consolidans
cuncta quae agis. Haec ergo facies toto corde,
tota anima, et omnibus viribus, et omni mente tua:
ita ut nihil deficiat tibi in fide, quatenus non consentias
ulli rei quae repugnat Deo, te dividens in
aliena; sed ut colligas te ad dulcedinem dilectionis
ejus, diligens et te ipsum. Quomodo? Si diligis
Deum, diligis salutem tuam. Et sicut tunc in his
omnibus te diligis, sic diliges et proximum tuum,
quia quisque fidelis homo est tibi proximus, existens
in Christiano nomine ac in fide: ita ut sic
gaudeas in ejus recta prosperitate, et superna salvatione
ut fideliter in fide conservetur, sicut etiam
laetaris de tua salute. Hoc ergo geminum opus charitatis
sit in homine, descendens usque ad pedes
ejus, id est ad finem consummationis; ante ipsum,
scilicet apparens in lege Dei; et retro, in hominis
videlicet subventione, ut et homo sic charitatem
sectetur, quatenus rejecta morte perveniat ad perfectionem
vitae, sicut etiam eadem charitas superius
in verbis suis declarat.

Tertia autem imago significat timorem Domini,
qui post hanc charitatem quam Deus hominibus
manifestavit, cum Filium suum pro ipsis mortem
subire voluit in mentibus fidelium surrexit, ita ut
coelestia praecepta plenius intelligerent et perfectius
quam prius adimplerent. Quam nunc vides in eodem
schemate ut in priori visione eam vidisti; quoniam
incommutabilis Deus, simili et non dissimili
honore et reverentia habendus est in omni creatura
et factura ejus, ut et tibi superius declaratum est.
Est quoque majoris et longioris staturae quam caeterae
virtutes, dissimilisque humanae formae; quia
ipsa prae caeteris angustiam et tremorem infert hominibus,
ita ut magnitudinem summae majestatis et
altitudinem divinitatis ipsius perspicacibus oculis
semper considerando pavescant; quoniam Deus
omnibus hominibus multa veneratione metuendus
est, quia ab ipso et non ab alio creati sunt. Unde
etiam eadem virtus speciem hominis non habet,
quia contradictionem illam qua Deo in malefactis
resistitur (ut supra dictum est) abjicit figens tantum
in timorem cognitionem suam in Deum, pergensque
rectissima itinera voluntatis ejus. Ideo et plurimos
oculos undique in se habet, tota in sapientia vivens;
quia per oculos boni intellectus, ubique se circumspicit,
Deum intuendo in omnibus mirabilibus ejus,
ita ut in bonis operibus ejus rectum iter habeat, et
in malis confusionem diaboli per cognitionem Dei
diffugiat; omnis tali modo in sapientia fulgens, quia
omnia mortifera spiritui nocentia contemnit, mortem
fugiens et iniquitatem relinquens, atque sapienter
domum sibi in vita aedificans. Induta est quoque
quasi umbroso indumento, per quod ipsi oculi prospiciunt;
quia circumdata est validissima constrictione,
frangens desideria carnis in hominibus, et
aspiciens per eamdem abstinentiam in lumine vitae,
in quo mirifice fulget homo in beatitudine. Multoque
timore tremit coram me; quoniam angustiam
et tremorem ponit in cordibus ignitorum hominum,
ita ut turbinem et fragilitatem carnis suae semper
habeant in pavore, ne labantur in peccatis, et ne
fiduciam suam in se ipsis aut in aliis hominibus
ponant, sed in eum qui regnat in aevum, veluti
etiam ipsa ut supra visum est in querimonia sua
ostendit.

Quarta vero declarat obedientiam; quoniam post
timorem illum, qui mihi in reverentia exhibetur,
praeceptis etiam meis congrue obeditur. Unde et
niveum vinculum circa collum portat; quia candidissimas
facit mentes hominum, qui per subjectionem
fidelis subjectionis ubique fortitudinem colli
voluntatis suae deserunt et innocenti Agno, scilicet
Filio meo adhaerent. Atque manus et pedes candido
ligamine habet ligatas; quoniam ad opus Christi et
ad vitam veritatis in albedine verae fidei ligata est,
non faciens neque vadens secundum se, sed secundum
vocem praesidentis Dei, ut etiam in praedictis
verbis suis demonstrat.

Quinta autem designat fidem; quia post obedientiam
qua populus praeceptis meis obedit in auditu,
fit etiam credulus in fide, ea fideliter complens in
opere, quae solerter percepit in admonitione. Et haec
circa collum rubeum torquem habet; quoniam undique
in fortitudine sua fideliter perseverans, martyrio
sanguinis decoratur, fiduciam suam non in
fallaces vanitates ponens, sed in Deo secundum
quod et ipsa de se, ut supra ostensum est, declarat.

Sexta vero praefigurat spem; quae post finem credendi
in Deum surgit ad vitam in terra non habita,
sed in coelestibus usque ad tempus perpetuae remunerationis
celata, ad quam ipsa spes toto desiderio
anhelat ut mercenarius ad mercedem suam, et ut
puer ad debitam sibi haereditatem. Unde etiam tunica
pallidi induitur coloris; quia fiducia operis sui
quasi in pallore circumdatur, cum nondum in praesenti
remunerata est, sed ad quod semper gemitibus
suspirat, hoc futurum multa fatigatione exspectat.
Quod autem crux passionis crucifixi Filii mei
ante eam in aere apparet, ad quam ipsa oculos et
manus cum multa devotione erigit: hoc est quod ad
martyrium ejusdem Unigeniti mei, coelesti desiderio
quasi in aere plurimam fiduciam in mentibus fidelium
parat; ita ut ad eum interiorem visum fidei
et clarissima opera sui laboris humili et sincera
intentione erigant, sicut et haec virtus superius
ostendit in oratione sua.

Sed septima praetendit castitatem; quoniam postquam
homines spem suam pleniter posuerint in
Deum, crescit in eis perfectum opus. Ita quod se
incipiunt a carnalibus desideriis constringere in castitate,
quae in flore carnis acutissimae sentit abstinentiam;
ut juvencula scilicet sentit ardorem concupiscentiae
nolens tamen in virum respicere. Sic
castitas abjicit omnem spurcitiam in pulcherrimis
desideriis: anhelans ad dulcissimum amatorem
suum, qui est suavissimus et amantissimus odor
omnium bonorum, in deliciis cunctarum virtutum,
virtutis constantiae ab amatoribus suis aspiciendus
in timore et pulchritudine animae. Unde et ipso lucidiore
et puriore crystallo tunica vestitur, quae ita
in candore relucet ut aqua resplendet cum sole perfunditur;
quia lucidissima in simplici intentione et
purissima absque omni pulvere ardentis libidinis
concupiscentiarum mirabiliter confortata per Spiritum
sanctum, circumdata est veste innocentiae
lucente in clarissima albedine fontis aquae vivae,
qui est splendidissimus sol aeternae claritatis. Quod
vero super caput ejus expansis quasi ad volandum
alis columba stat, versa secundum faciem illius:
hoc est quod castitas in initio suo velut in capite
suo per expansionem et obumbrationem alarum
columbae, id est per protectionem Spiritus sancti
confortata est, facientis eam diabolicarum insidiarum
vicissitudinem transvolare, cum per igneum
amorem sanctae inspirationis illuc se dirigens aspicit,
ubi castitas vultum dulcedinis suae manifestat.
Propter quod apparet etiam quasi in ventre ejus
veluti in speculo candidissimus infans, cujus fronti
inscriptum est innocentia; quoniam in visceribus
purissimae et evidentissimae virtutis hujus, est inviolabilis
et pulcherrima certissimaque integritas, habens
rudem formam propter integritatem simplicis
infantiae, sicut et frons, id est cognitio ejus non
arrogantiam et elatam superbiam, sed simplicem
ostendit innocentiam. Et quod in dextra manu regale
sceptrum habet, sinistram ad pectus suum
ponens: hoc est quod in dextra salvationis per Filium
Dei regem cunctorum, vita manifestata est in
castitate, sinistram libidinis per eumdem propugnatorem
confundentem et ad nihilum redigentem, in
cordibus eum diligentium. Quomodo? Quia non
vult libidini ullam dimittere libertatem; sed ut rapax
volucris putridum cadaver rapiens constringit,
et ad nihilum deducit, sic ipsam libidinem coram
Deo fetentem abjicit et omnino conterit, ita ut nec
sub ea spirare valeat, secundum quod etiam in verbis
suis haec virtus supra manifestat.

Sed quod in summitate praefatae obumbratae columnae
altam pulcherrimam imaginem vides; hoc
est quod summa et praecellentissima pietate omnipotentis,
in ipsa incarnatione Salvatoris splendidissima
virtus scilicet gratia Dei manifestata est,
quae fortissima plenitudo existit in Deo: monens
homines poenitentiam agere, ut per eam relaxentur
ab ipsis perpetratae nequitiae. Quae nudo capite stat;
quia omnibus eam quaerentibus aperta est dignitas
et claritas ejus; crispos et subnigros capillos habens,
quoniam Unigenitus Dei sub tortuoso et implexo
in nigredine infidelitatis suae Judaico populo,
humanitate absque macula peccati in virginea carne
se induit. Et faciem virilem habet tantae ardentis
claritatis, ut eam perspicue considerare non
possis, ut faciem hominis; quia in gratia Dei in
potenti virtute omnipotentis, Dominus vitae in vita
apparuit, ita ardens in clarissima divinitate ut omnem
visum tam inferiorem quam exteriorem hominis
excedat, dum adhuc gravedine corporali gravatur,
nec ita aperta in secretis suis apparens ut
judicio hominum nuda appareat, sed absconsa; quia
judicia divinae gratiae occulta sunt. Quod autem est
purpurei et subnigri coloris tunica induta; hoc est
quod opus gratiae Dei ardens in charitate se inclinat
ad nigredinem peccatorum, quasi ad indumentum
hominum. Quomodo? Ita quod monet illos ad
salutem eos levans de luto peccati ad spectaculum
luminis per poenitentiam, quoniam ut dies fugat tenebras,
sic ipsa aufert facinora reaedificando in poenitentia
peccatores ad vitam. Cui etiam super utrumque
humerum ejusdem imaginis zona una coloris
rubicundi croci, ante et retro usque ad pedes ejus
se extendens intexta est; quia gratia Dei se inclinans
ad fideles homines, in fortitudine et pietate sua
levat eos sursum ad coelestia quomodo? Hoc est: his
duobus itineribus zonarum tangens videlicet anxietatem
fragilis carnis in sanguinea pugna desudantis,
et virtutem roboris animae in corpore tepentis
et trahens eos in rubeo et in croceo splendore
humanitatis et divinitatis Filii Dei, scilicet serenissimi
solis ad amorem supernorum, ita ut sibi ipsi
in concupiscentia peccati fidelis homo resistat in
integritate gratiae tactus; videlicet coram se ad virtutes
et post se ad mortificationem vitiorum, quatenus
viriliter bono et vero fine consumet opera sua,
indutus in eis exoptabili et delectabili textura. Sed
quod circa collum habet episcopale pallium mirabili
modo auro et pretiosissimis gemmis adornatum:
hoc est quod Christus Filius Dei summus sacerdos
Patris existens, ubique in fortissima virtute
sacerdotale habet officium, quod auro sapientiae et
gemmis virtutum ab imitatoribus ipsius in membris
eorumdem fidelium suorum per gratiam Dei
debet decorari. Unde et splendor candidissimus ita
eam ubique circumdat, ut nusquam nisi ante a capite
videlicet et deorsum usque ad pedes ejus ipsam
inspicere possis; quoniam serenissimo candore misericordiae
Omnipotentis gratia ipsius circumdata
est, quae in mysterio divinitatis in retro actis temporibus,
ante humanitatem Salvatoris invisibilis et
minus grata latuit, tantum ab ejusdem Salvatoris incarnatione
usque ad ultimum membrorum ipsius
qui circa finem saeculi futurus est quantum humano
intellectui possibile est apertius in operibus suis
manifestata declaratur. Sed brachia et manus atque
pedes ipsius tibi ad videndum obumbrati sunt; quia
fortitudo et opus atque finis itineris gratiae Dei in
hominibus, nulli gravato corpore ad cognoscendum
plene apparent. Quod vero splendor qui eam circumdat
oculis undique plenus est, totusque vivens:
hoc est quod divina misericordia gratiae Dei adjuncta
multas miserationes oculorum plurimarum misericordiarum
suarum ostendit, in dolores hominum
aspicientes qui Deum sequi desiderant, omnisque
vivens est, in consolatione et in salvatione
animarum ipsorum nullo modo parans in eis perditionem
sed vitam. Atque hac et illac se diffundit
ut nubes diffluere solet; quoniam praecedit justos
ut sibi provideant ne cadant, subsequens peccatores
ut poeniteant et resurgant, omnibus ipsam quaerentibus
coelesti dono se manifestans, ita ut nunc
latiorem nunc autem constrictiorem se reddat; quia
in miseriis et plangentibus cordibus fidelium, aliquando
multa fructuositate exuberat, aliquando
etiam in flagitiosis et duris mentibus peccatorum se
contrahens, propter ariditatem illorum. Propter
quod etiam ipsa praecedit et subsequitur, tangit et
monet homines, ut praedictum est; ut qui filii Dei
esse desiderant, verba ejus gaudenter suscipiant et
suscipientes compleant, caduca scilicet contemnentes,
et mansura complectentes, sicut et eadem virtus
in superiore exhortatione sua filios Dei alloquitur.
Qui autem acutas aures interioris intellectus
habet: hic in ardente amore speculi mei ad verba
haec anhelet, et ea in conscientia animi sui conscribat.

VISIO NONA.

SUMMARIUM.---Verba sapientiae. Verba justitiae. Verba fortitudinis. Verba sanctitatis quae triceps erat. Verba
dextri capitis. Verba sinistri capitis. Quod Filio Dei incarnato, vocatio novi populi munitione virtutum;
nova constructio exorta est. Quod Ecclesia luce humanitatis Filii Dei illustrata, interiori et exteriori
scientiae hominum demonstratur. Quod Ecclesia omnem ornatum suum sponso suo transmittit. Quod
divinam sapientiam in ecclesiastico opere, cor hominis perscrutari non potest. Quod de Ecclesia in scientia
Dei, praeconium adhuc occultatum est et solerti industria, doctorum ad perfectionem quotidie properare
non cessat. Quod Ecclesia inexpugnabiliter circumdata est septem donis Spiritus sancti. Quid ecclesiastici
doctores apostolica doctrina florentes, unanimi operatione sua Ecclesiam confortant. Quod doctores
Ecclesiae ad viam veritatis fide et opere perduxerunt errantes. Quod apostoli et sequaces eorum, scilicet
apostolici viri, unum tenorem habentes sponsae Dei magna pietatis sollicitudine praeesse debent. Verba
Salomonis ad eamdem rem. Parabola ad eamdem rem. Quod carnaliter viventes attendant per scientiam
potestatem Dei. De diversitate multimoda ingredientium ecclesiam et egredientium. De Simoniacis et de occultis
divinis judiciis super eos. Verba Petri apostoli de eadem re. Quod dignitas regiminis bona est ad utilitatem
temporum a Deo disposita ut per eam discant timere Deum, cui qui resistit Deo resistit. De Simoniacis
qui poenitent vel qui non poenitent. Quod Deus novae sponsae dona sancti Spiritus ad defensionem et ad
decorem dedit. De sapientia et de statu et habitu ejus et quid significet. De statu justitiae, fortitudinis,
sanctitatis. De justitia. De fortitudine. De sanctitate.

Post haec vidi ultra praefatam columnam humanitatis
Salvatoris, turrim lucidissimi splendoris praedicto
lapideo muro meridianae plagae prius visi aedificii
ita impositam ut et intra et extra ipsum aedificium
videri posset, latitudinis quidem ubique in
interiori parte circuitus sui quinque cubitorum,
tantae autem altitudinis ut eam discernere nequirem.
Sed et inter turrim illam et columnam humanitatis
Salvatoris, fundamentum solummodo erat
positum, muro nondum desuper aedificato, sed tantum
interruptus et vacuus locus apparens; longitudinis
erat cubiti unius ut etiam supra monstratum
est. Et turris haec nondum fuerat ad plenum aedificata,
multa tamen solertia et velocitate per plurimos
operarios assidue construebatur: habens in circuitu
summitatis suae septem propugnacula, mira
fortitudine constructa, ab interiore autem parte
praedicti aedificii vidi quasi scalam usque ad cacumen
turris illius erectam, et ab imo usque ad summum
in gradibus ejus quamdam multitudinem hominum
stantium igneas facies et alba vestimenta
sed nigra calceamenta habentium, et inter eos aliquos
similis quidem schematis sed majoris staturae
et splendoris, ipsam turrim multa diligentia intuentes.
Deinde in septentrionali plaga ejusdem aedificii,
vidi mundum et homines qui de semine Adae procreantur
intra praedictum lucidum murum speculativae
scientiae ipsius aedificii, et ambitum circuli qui
de sedente in throno protendebatur discurrentes,
ex quibus multi idem aedificium inter turrim praecursus
voluntatis Dei et columnam divinitatis verbi
ejus: per praefatum murum speculativae scientiae
intrando et exeundo transibant, ut nubes hac et illac
diffunditur. Sed qui ipsum aedificium intrabant,
candidissima veste induebantur. Quorum alii de suavitate
et lenitate vestis illius gaudio magno exsultantes
eam retinebant; alii autem quasi de gravedine
et difficultate ejus tristes effecti, illam exuere volebant.
Quos benigne virtus haec, quam scientiam
Dei pridem nominari audieram, saepius compescens,
unicuique eorum dicebat: Considera et custodi vestem,
qua indutus es. Vidique quod quidam eorum
iris verbis castigati quamvis illud indumentum ipsis
difficile videretur, illud tamen cum multo sudore
retinebant; quidam vero verba illa subsannantes,
vestemque ipsam furiose exuentes abjecerunt; ad
mundum redeuntes unde venerant multaque perscrutantes,
multa inutilia saecularium vanitatum didicerunt.
Quorum alii in ipsum aedificium tandem
reversi, vestem quam abjecerant iterum tollentes
sibi induerunt, alii autem reverti nolentes ea denudati
in mundo ignominiose remanserunt. Et vidi
quod quidam sordidissimi et nigerrimi quasi per
insaniam excitati, ab aquilone venientes in ipsum
aedificium irruebant, turrimque praefatam bacchando
invadentes in eam ut serpentes sibilabant. Ex
quibus quidam ab hac stultitia cessantes, mundi effecti
sunt; aliis in eadem nequitia et sorde sua perseverantibus.
Sed et intra idem aedificium conspexi
versus eamdem turrim quasi septem albi coloris
marmoreas columnas, in miram rotunditatem tornatas,
stantes, altitudinis septem cubitorum, et
in summitate sua quasi ferreum et rotundum habentes
tabulatum, decenter aliquantulum in altitudinem
sursum erectum; in cacumine autem ejusdem
tabulati vidi quasi pulcherrimam imaginem
stantem, et ad homines in mundum aspicientem,
cujus caput veluti fulgur tanto nitore radiabat, ut
illud ad plenum non possem considerare. Et manus
ad pectus suum reverenter composuerat, pedibus
ejus in eodem tabulato mihi ad videndum occultatis.
Circulum autem in modum coronae multo fulgentem
splendore gerebat in capite. Sed et tunica aurei coloris
induebatur; in qua a pectore deorsum usque
ad pedes zona una descendens, pretiosissimarum
gemmarum ornatu viridis scilicet albi et rubei atque
aurei purpureo fulgore interlucente coloris decorabatur.
Et clamabat ad homines qui in mundo
erant; ita dicens: O tardi, cur non venitis? Nonne
succurreretur vobis, si venire velletis? Cum coeperitis
viam Dei currere, culices et muscae strepitu suo
vobis impedimento sunt. Sed vos flabellum inspirationis
Spiritus sancti accipite, et eas a vobis citius
abigite. Vobis currendum est, et a Deo vobis
est etiam auxilium sperandum. Ad servitium Dei non
ficte vos exhibete, et confortabimini manu ipsius.
Sed in pavimento illius aedificii tres alias imagines
vidi; quarum una praefatis columnis acclivis erat,
et reliquae duae ante ipsam sibi collaterales stabant,
se omnes ad columnam humanitatis Salvatoris, et
ad praefatam turrim dirigentes. Quae autem ipsis columnis
acclivis erat, tantae latitudinis apparuit, ut
latitudo quinque hominum sibi astantium notari
potest, tantae autem proceritatis ut longitudinem
ejus perfecte discernere non valerem, ita etiam
quod per omne hoc aedificium prospiceret. Magnum
etiam caput et claros oculos habens acutissime in
coelum aspiciebat, tota candida et perlucida existens
ut serenissima nubes est.

Aliam autem formam hominis in ea nullam conspexi.
Et per totum aedificium ad omnes reliquas
virtutes clamavit, dicens: Omnes strenue surgamus,
quia Lucifer tenebras suas per omnem mundum
diffundit. Aedificemus turres et confirmemus
eas coelestibus propugnaculis, quoniam diabolus adversarius
et impugnator est electorum Dei. Qui ut
primitus plurimum voluit et tentavit in sua claritate,
sic etiam nunc plurimum vult et tentat in sua
tenebrositate. Nam malitiam et nequitiam suam
sufflando et spargendo dilatat, nec ab hoc cessare
vult. Adversum haec nos coelestes milites sumus positi
in malitia et nequitia sua illum superare, alioquin
homines prae illius impugnatione non poterunt in
mundo salvari. Et ut ipse in primo ortu suo repugnare
tentavit divinitati, sic etiam imitator ejus
Antichristus in novissimo tempore resistere tentabit
incarnationi Domini. Lucifer cecidit in initio
temporum, et Antichristus corruet in fine eorum.
Tunc quis Deus verus sit cognoscetur, et quis sit
qui nunquam cecidit videbitur. Ut autem Lucifer
sectatores habuit daemones, qui eum ab altitudine
coeli secuti sunt in casum damnationis, sic et adhuc
habet homines in terra qui eum sequuntur ad interitum
perditionis. Sed nos virtutes positae sumus
contra astutias et exsufflationes ejus quas emittit
ad absorbendas animas, ita quod omnes artes ejus ad
nihilum per nos in animabus justorum redigantur,
quatenus ex omni parte confusus appareat. Unde et
per nos Deus agnoscetur, quia non debet occultari,
sed manifestari, quoniam justus est in omnibus.
Prior autem illarum quae ante hanc imaginem sibi
collaterales stabant, armata videbatur, galea scilicet,
lorica, ocreis, ac ferreis chirothecis induta,
tenens etiam evaginatum gladium dextra, hastam
autem sinistra. Et sub pedibus suis horribilem draconem
conculcans: os illius ferro hastae transverberabat,
ita ut ipse immundissimas spumas evomeret.
Sed et gladium quem tenebat quasi ad feriendum
fortiter vibrabat. Et dixit: Fortissime
Deus, quis potest resistere et tibi repugnare? Hoc
non potest serpens antiquus, draco ille diabolus.
Unde et ego tuo auxilio, illi repugnare volo, ita ut
nullus mihi praevaleat aut me dejiciat, nec fortis
nec debilis, nec princeps nec abjectus, nec nobilis
nec ignobilis, nec dives nec pauper. Ego ut fortissima
calybs esse volo, omnia arma ad bella Dei
apta faciens invictissima, in quibus sum acies
acutissima, quoniam nullus perfringere poterit in
te fortissimo Deo per quem etiam surrexi ad ejiciendum
diabolum. Unde et fragilitati hominum semper
certissimum ero refugium, dans mollitiei ipsorum
incidentem gladium ad se defendendum. O miserantissime
et piissime Deus, adjuva contritos corde.
Altera vero imago triceps apparebat, ita ut in naturali
loco capitis, et in utroque humero suo caput
appareret, medio tamen alia duo aliquantulum supereminente.
Sed et ipsum medium et quod a dextris
ejus erat, tanto fulgore radiabant, ut claritas
ipsorum visum meum reverberaret. Ita quod utrum
virilem an muliebrem formam haberent, perfecte
considerare non valerem, illo autem quod a sinistris
apparebat aliquantulum obscuro, et muliebri consuetudine,
candido velamine velato. Tunica vero
ex albo serico illa imago induta fuerat, et candidissimis
calceamentis. Et in pectore suo signum crucis
gerebat, circa quod etiam splendor magnus in
pectore ejus velut aurora fulgens rutilabat. In dextra
autem nudum versabat gladium, quem pectori
suo et cruci cum multa devotione applicabat. Et
vidi in fronte medii capitis scriptum, sanctitas, et
in fronte dextri, radix boni, et in fronte sinistri,
non parcens sibi. Et medium ad alia duo aspiciens,
dicebat:

Prior de sancta humilitate in ipsa nata sum, ut
infans nascitur in matre. Per ipsam etiam educata
et confortata sum, ut per nutricem puer enutritur
ad fortitudinem. Mater mea humilitas vincit et superat
omnia contraria, quae aliis etiam intolerabilia
sunt. Et caput quod ad dexteram ejus erat
respiciens ad caput principale, ait: Ego in primo
ortu radico in monte excelsi culminis, qui Deus
est. Et ideo, o sanctitas, ut stare possis, oportet
ut adhaeream visceribus tuis. Quod autem ad laevam
ipsius stabat etiam ad ipsum principale caput
suum aspiciens dicebat: O vae, o vae, o vae: quomodo
tam rigida et inflexibilis sum, quod me tam
difficile superare possum, o sanctitas, ad tuum
auxilium? quia sine me stare non poteris, si fugero.
Ah! ah! ah! bonum negligenti, quia me tamen
oportet inquietissimam spinam eradicare,
quae me pungendo conatur in perditionem impellere,
si eam non eruero antequam in me tota defigatur,
et antequam velut in putrido cadavere in
me confoveatur. O sanctitas, ut libere perseverare
possim in te, rapacissimum diaboli laqueum devitare
volo, et eum dirumpere in vero Deo. Et iterum
qui sedebat in throno ut supra, haec mihi manifestavit,
dicens: Incarnato Dei Filio, vocatio novi
populi per doctrinam ipsius in Spiritu sancto ad
salvationem sublevata surgens confortatione fortium
hominum in exhortatione beatarum virtutum munita
adversus immanissimum hostem, cui nullus
hominum resistere valet, nisi gratia Dei adjutus,
ita se inexpugnabilem Dei adjutorio exhibet ut
nulla arte insidiarum ejus evelli aut deleri possit a
Deo. Unde et turris quam vides ultra praefatam
columnam humanitatis Salvatoris praefigurat Ecclesiam;
quae Filii mei incarnatione completa, nova
constructio in omni bono opere exorta est, in fortitudine
et altitudine coelestium actuum, ut munitissima
turris ad resistendum iniquitati opposita
diabolo. Quapropter et lucidissimi splendoris est
praedicto lapideo muro meridianae plagae ipsius
aedificii ita imposita ut et intra et extra ipsum aedificium
videri possit; quia serenissima luce humanitatis
Filii Dei illustrata, viventes lapides per calorem
Spiritus sancti hoc modo succensos, in divino
opere habet, ut et interiori scientiae Scripturarum
coelestis intellectus ac exteriori stultitiae
saecularium rerum ac fidelibus et infidelibus in aedificatione
illa quam summus Pater per Unigenitum
suum operatur aperte demonstretur. Et latitudinis
quidem ubique in interiori parte circuitus sui,
quinque cubitorum est, quoniam amplitudinem
omnis intimae inspectionis et intentionem totius continuae
meditationis per quinque sensus sui ornatus
in infusione Spiritus sancti, cum omnibus virtutibus
illis quas verus agnus ei manifestat, ad honorem
ejusdem Agni videlicet sponsi sui remittit.
Tantae autem altitudinis apparet, ut eam discernere
nequeas, quia major altitudo et profunditas divinae
sapientiae et scientiae in ecclesiastico opere est,
quam cor humanum fragile et mortale perscrutari
possit sua aestimatione.

Sed quod inter turrim istam et columnam humanitatis
Salvatoris fundamentum solummodo est positum
muro nondum desuper aedificato, sed tantum
interruptus et vacuus locus apparens, longitudinis
cubiti unius ut tibi etiam supra praemonstratum
est: hoc est quod de Ecclesia in desponsatione filio
meo adjuncta, magnum adhuc praeconium in scientia
Dei quasi in firmo fundamento occultatum manet, quod
nondum in completo opere perfectionis propalatum
resplendet, sed sine apertione in humanis cordibus
latet, longitudinis tamen unius cubiti, quoniam
sensus hominum in potestate unius veri
et omnipotentis Dei sunt, ita quod etiam homo in
scientia boni et mali per intellectum suum potest
capere quod sibi utilius sit, ut et tibi aperta ostensione
supra manifestatum est. Et quod turris haec
nondum est ad plenum aedificata, multa tamen solertia,
et velocitate per plurimos operarios assidue
construitur: hoc est quod eadem Ecclesia ad cursum
et ad statum illum nondum pervenit, ad quem
perventura est, quamvis multa sollicitudine et industria
per celeritatem temporum labentium, in
transeuntibus et supervenientibus filiis suis quotidie
sine dilatione ad effectum decoris sui properare
non cesset.

Habet tamen in circuitu summitatis suae septem
propugnacula, mira fortitudine constructa, quoniam
circumdata est in celsitudine coelestium operum
septem inexpugnabilibus donis sancti Spiritus,
quae tantae virtutis existunt, ut nullus adversarius
ea possit destruere vel per altitudinem mentis suae
ad ea superbe valeat pertingere.

Quod autem ab interiore parte praedicti aedificii
vides quasi scalam usque ad cacumen turris illius
erectam: hoc est quod in opere illo quod supernus
pater in divino consilio per Filium suum operatus
est, multi in unanimitate gradus florent in simplicitate
constitutionis ecclesiasticae processionis, scilicet
ad altitudinem coelestium secretorum pertingentes,
in quibus Ecclesia confortata et roborata
est consistit. Et ab imo usque ad summum in gradibus
ejus quaedam multitudo hominum stat, quia a
primis temporibus desponsationis ecclesiae usque
ad nuptiale tempus illud, cum ipsa aperte cum
sponso suo in pleno muro filiorum suorum gaudebit,
in gradibus constitutionis praeceptorum Dei,
cum quibus ipsa aedificata est lucebunt apostolica
luminaria, eam a tenebris infidelitatis sua tuitione
defendentia.

Unde etiam igneas facies et alba vestimenta sed
nigra calceamenta habent, quoniam in intellectuali
sensu eorum, id est apostolicorum rectorum spectabilis
fides credere scilicet in unum Deum per ardorem
sancti Spiritus in ipsis quasi facies accensa
est, ita quod et per purissimam claritatem in veste
bonorum operum coram Deo et saeculo resplenduerunt,
nigris tamen indumentis pedum apparentibus,
quia itinera infidelitatis et sordis multiplicium scelerum
incredulorum pertransierunt, quos suo exemplo
ad viam justitiae (quamvis multa difficultate)
tamen convertentes perduxerunt. Sed quod inter
eos aliqui similis quidem schematis, sed majoris
staturae et splendoris apparent, hoc est quod inter
eosdem ecclesiasticos defensores, primi fundatores
ipsius Ecclesiae sunt, qui eam primum post Filium
Dei sua praedicatione aedificantes eumdem quidem
tenorem habent quem et sequaces eorum qui eos
praecipue imitari noscuntur, quoniam secundum
hoc ut illi praecesserunt, sic isti subsecuti sunt, eis
tamen forma praestantes, quia ipsi alium nullum
praedecessorem habebant, a quo exemplum novae
gratiae traherent praeter Filium Dei, ab cujus
ore verbum vitae audierunt, atque eos claritate
praecellentes, quoniam fulgorem incarnationis ejus
prae caeteris praesentialiter viderunt. Qui et ipsam
turrim multa diligentia intuentur, quia sponsae
Dei in amore divino, suae pietatis sollicitudine
adesse non cessant, ut in robore suo perfecte
consistat, ut scriptum est: Sicut turris David
collum tuum quae aedificata est cum propugnaculis.
Mille clypei pendent ex ea, omnis armatura fortium.
(Cant. IV.) Hoc tale est. Ut incarnatio Filii
summi rectoris, fortissimi scilicet leonis ex virginea
floriditate venientis fortissimum instrumentum novae
gratiae posita est, sic fortitudo fidei tuae, o nova
sponsa, incorrupta durans, certissimum munimen
fidelis populi constituta est. Quomodo? Fortissimis
viribus tuis adsunt et adhaerent omnes munitiones
filiorum tuorum; qui nutriendi sunt nova illustratione
rivulorum e vino et purissimo fonte stillantium,
quos habes in hac fortitudinis conjunctione;
ut collum reliquo corpori conjunctum est, ita ut
nec destrui nec dissipari possis, sicut nec victoriosa
instrumenta veri David poterunt superari. Quomodo?
Virtus Christi Jesu Filii Dei fortissima turris
est: in qua victoriosissimae militiae fidelium invictissima
probatione exercentur, quibus nullus
adversarius se praevalere gloriabitur, quia in se
Christum verum Deum et hominem continent; per
quem in secunda regeneratione omnis compago filiorum
tuorum in salutem decentissime protenditur.
Unde est illa purissima incarnatio a prophetis praedicta,
et pretiosissimis lapidibus virtutum adornata
cum propugnaculis apostolicae doctrinae, id
est cum plantatoribus justitiae veri luminis in universum
orbem ad salutem credentium propalata est,
ut haec parabola demonstrat: Dominus quidam urbem
marmoream habens in quam magna voce intonuit,
plurimis caelaturis muros ejus interius caelavit,
ex quibus acutissimam limationem impolitorum lapidum
spiravit. Quo facto, idem dominus in unico
verbo suo aquis aquarum dicebat, ut sua effusione
aequalitatem facerent supra montes. Et hoc etiam
peracto, ignem ignis similiter admonuit, ut parva
tabernacula pararet. Quo etiam adimpleto, eadem
tabernacula ita in altum profecerunt, ut urbem
illam celeri profectu suo excellerent altitudine. Hoc
tale est: Dominus iste est quem nunquam praecessit
alius dominatione; sed ipse solus super omnia et
in omnibus est, quia nihil ante eum, nec post eum
inventum est, ac ideo Dominus omnium est. Hic
nobilem urbem chorum scilicet prophetarum adversus
rabiem saecularium tempestatum fertem et constantem
in sua potestate habuit; quoniam infusione
Spiritus sancti repleti erant, cum in eos idem Dominus
voce magna intonuit ita quod in eis inspirationem
illam suscitavit, qua mysteria ejus obscuris
verbis protulerunt, ut primum sonus auditur
cum nondum verbum cognoscitur, sonum tamen
prophetiae eorum, vero verbo Filio, scilicet Dei incarnato
subsequente. Qui Dominus multiplices caelaturas
in cordibus eorum fecit: cum intellectum
ipsorum multiplici spiritu sapientia infudit, ita
quod in spirituali sensu profunda Dei tam praesentis
quam futuri videlicet saeculi prophetaverunt,
per quem efficacissimos sermones contra contrarios
mores hominum protulerunt, quibus durissima corda
Judaeorum ad lenitatem et pietatem felicium
actuum provocaverunt. Sed incarnato Verbo Dei,
coelestis Pater in eosdem Filio suo innuens apostolis
(qui homines existentes segregati erant de communi
populo ut purissimi rivuli eliguntur de caeteris
aquis fluentibus in plano dicebat; ut inundatione
verae fidei effluerent in orbem terrarum,
deprimentes et conterentes magnum schisma contemptus,
sufflatus superbiae et exaltationis culturae
idolorum, ut homines verum Deum cognoscendo desererent
infidelitatem suam in praedicationne illorum.
Qua fide in populis roborata: idem provisor
universorum ignitas mentes electorum suorum,
qui accensi fuerant de ignitis cordibus illorum quos
Spiritus sanctus in igneis linguis adveniens tetigerat,
suaviter etiam in Spiritu sancto admonuit, ut
contemptores mundi effecti in contemplatione coelestis
vitae, parvuli et pauperes spiritu esse non
abnuerent; sed ut per haec parva habitacula humilitatis,
sibi supernas divitias compararent. Quae
humilitatis opera dum contemptores caducorum in
excelso studio subtilissima praecepta Dei semper
ruminantes imitarentur, ut martyres, virgines et
reliqui suimetipsorum abjectores, ita in hac sui
contritione ad amorem coelestium ascenderunt; ut
etiam agricolas in vinea Veteris Testamenti laborantes
in velocitate bonorum studiorum suorum
superarent, dum semetipsos quasi pro nihilo habentes
toto desiderio ad aeterna anhelarent. Unde
et mille clypei, multae perfectae videlicet defensiones
perfectae fidei nova gratia, pendent a Filio Dei;
dum primi pastores Ecclesiae exemplum ab ipso trahentes
et ob spem supernorum semetipsos conculcantes,
catholicam fidem sanguinis sui effusione
roboratam, ab ignitis jaculis diaboli (quae vulnerant
animas hominum) protegunt, quis multiplices virtutes
armaturae coelestis militiae in caeteris electis
subsequentes; etiam in hoc saeculo amori Dei obsequuntur.
Quomodo? Quia antiquus serpens primo
homini pessimun fetorem contemptus Dei insufflavit:
idcirco et ipse diabolus odore omni aromatum
castitatis, scilicet et continentiae ac ligaturae
praeceptorum Dei, nec non societatis Christi, jugum
ejus sufferre atque contemptus totius mundi durissime
in his sibi contrariis coelestibus jaculis transfigitur,
ita quod abjectus de civitate Dei, confusus
et conculcatus in aperta suae damnationis parte
a fidelibus abhorreatur.

Quod autem in septentrionali plaga illius aedificii
vides mundum et homines qui de semine Adae procreantur,
inter praedictum lucidum murum speculativae
scientiae ipsius aedificii et ambitum circuli
qui de sedente in throno protenditur discurrentes:
hoc est quod in carnalibus desideriis quae respicientia
ad imbecillitatem versantur in terrenis saecularium
cupiditatum mundus et mundiales homines
de culpa primi parentis positi sunt, ex altera parte
scientia boni et mali ipsis apposita, ut ad opus Dei
per bonum accedant, et malum effugiant, et ex
altera potestate Dei illis ostensa, ut et se sub majestate
ejus esse sciant, et omnia facta sua ab ipso
examinari non dubitent.

Unde et multi aedificium ipsum inter turrim
praecursus voluntatis Dei et columnam divinitatis
Verbi ipsius per praefatum murum speculativae
scientiae intrando et exeundo transeunt, ut nubes
hac et illac diffunditur; quia multum divinum opus
Veteri Testamento et novo exordio admoniti aggredientes,
ipsum per speculativam scientiam relictis
carnalibus desideriis intrant, multique voluptates
suas sequentes illud in malis concupiscentiis suis ibidem
exeunt; ita quod in voluntate sua sive ad bonum
sive ad malum, in velocitate nubium, id est in motione
cogitationum suarum se hac et illac relaxando
deducunt. Sed quod ii qui ipsum aedificium intrant,
candidissima veste induuntur: hoc est quod ii qui
opus Dei bona voluntate aggrediuntur, purissima
et lucidissima veste verae fidei ut Deum cognoscant
per misericordiam ipsius vestiuntur. Quorum alii
de suavitate et lenitate ejusdem vestis gaudio magno
exsultantes, eam retinent; quia contrito et humiliato
spiritu, imbuti dulcissima et lenissima catholica
fide, ac perfusi interiore liquore sanctitatis,
semper interioribus oculis laetantur in coelestibus,
ea devotissime adimplentes retinentes quae ipsis
Spiritus sanctus inspirat. Alii autem quasi de gravedine
et difficultate ejus tristes effecti, illam
exuere volunt; quoniam veluti gravissimo onere
gravati et quasi difficillima via impediti, inquietissima
et amarissima consuetudine illicitae voluptatis
se intrinsecus dilaniantes et macerantes, fidem
in operibus suis abjicere conantur, nec divinis praeceptis
se commoveri patiuntur. Quos benigne virtus
haec quam scientiam Dei nominari audisti, saepius
compescens, unicuique eorum dicit vera admonitionis
suae, ut praedictum est; quia altissimus
Deus praesciens molliri corda durorum lapidum in
hominibus flectit se in misericordia sua ad eos (ut tibi
ostensum est) frequenter commonens illos ut intra
se gementes et flentes ipsum orent quatenus eos
liberet de importunitate nequitiae suae qua diabolica
suasione perfusi sunt, ita ut in hac poenitentia possint
reverti ad intellectum bonae voluntatis, recordantes
vestis innocentiae quam susceperunt in regeneratione
spiritus et aquae. Sed ut vides quod
quidam eorum his verbis castigati quamvis idem
indumentum ipsis difficile videatur, illud tamen
cum multo sudore retinent: hoc est quod ipsi inspiratione
Spiritus sancti admoniti in fide quam suscipiunt
quasi gravem et difficilem mentibus suis
viam arripiunt, sed eam quamvis multo labore tamen
non desperantes nec taedio torpentes tandem
perficiunt. Quidam vero eadem verba subsannantes,
vestemque ipsam furiose exuentes abjiciunt, ad
mundum redeuntes unde venerunt, multaque perscrutantes,
multa inutilia saecularium vanitatum
discunt; isti sunt qui legem Dei et justitiam ejus
derisui habentes, fide catholica in vanitatibus errorum
suorum se denudant, eam abnegantes in
operibus malignis quae pertinent ad mortem, et ad
mundi hujus vanitates se declinant, quas prius
ficte dimiserant, ac libidinosa facta in actibus perversis
sciscitantes ardentem gustum saeculi discunt
atque eum diabolicis irrisionibus secundum deceptionem
illius pervertunt. Quorum alii in idem aedificium
tandem reversi, vestem quam abjecerant
iterum tollentes sibi induunt; quia isti ad opus divinum
de via erroris sui redeuntes veniunt, et
schisma diaboli quod secundum voluntatem illius
acceperant abjicientes, habitum verae fidei quem in
baptismo susceperant et quem ipsi in erroribus
suis verum Deum deridentes abjecerant, iterum
puro et simplici corde confitentes resumunt. Alii
autem reverti nolentes, ea denudati in mundo ignominiose
remanent, quoniam ipsi ad Deum pura poenitentia
redire contemnentes veste inocentiae spoliantur,
et idcirco nudi a bono fidelium operum,
sed pleni malo vitiorium diabolicarum artium, in
nequitiis mundialium vanitatum cum maxima confusione
tam praesentis saeculi quam futuri vitam
suam usque ad mortem impoenitentes deducunt.

Sed quod vides quomodo quidam sordidissimi et
nigerrimi quasi per insaniam excitati ab aquilone
venientes in ipsum aedificium irruunt turrimque
praefatam bacchando invadentes, in eam ut serpentes
sibilant: hoc est quod quidam scelerati homines
sub mobili calore laeti stuporis, sordentes per
nigredinem diabolicae aspectionis Deum aspiciunt,
nec causam illam quam desiderant per donum sancti
Spiritus quaerunt sed diabolica arte afflati et incitati
atque a parte damnationis missi callida arte
divinum opus intrant, ac furtim subtrahendo et
palam rapiendo atque in insaniam bacchando temere
per nefandissimam pecuniam horribilis diabolicae
nigredinis, constituta a Deo officia deglutiunt
et Ecclesiam hoc modo per insanum furorem conturbantes,
in eam sibilos deceptionis antiqui serpentis
dant. Quomodo? Diabolica astutia tandiu
incautos homines afflant, donec eos secundum voluntatem
suam per mortiferam emptionem exsuperant,
hoc sibilo jactantiae Ecclesiam contaminantes
dum sic furantur potestates quae mea ordinatione
constitutae sunt. Qui quoniam haec faciunt: a conspectu
meo impoenitentes projecti sunt, nec in his
factis eos scio; quia ea per se et non per me adepti
sunt, ut Osee servus meus ostendit, dicens: Ipsi
regnaverunt, sed non ex me, principes exstiterunt et
non cognovi. Argentum suum et aurum suum fecerunt
sibi idola ut interirent (Ose. VIII). Hoc tale est:
Homines voluntatem suam sequentes, computant et
constituunt in se ipsis quidquid eorum proprius appetitus
deliberat. Quid hoc? Concupiscens videlicet
concupiscentia eorum quae in ipsis est; suadet ut
dominentur hominibus furtivo et rapto honore, non
postulato nec sumpto, nec constituto ex me, quod
tamen aliquando ita fieri permitto; ut judicialis
poena superveniat eis ob proprias voluntates eorum,
quia me in hoc non quaesierunt. Et quid hoc eis
prodest? Quia in hoc non viriditatem sed ariditatem
habent; et quoniam hoc non plantatur sed inutilis
herba nascitur in eis absque trunco. Infructiferae
enim herbae de terra facile nascuntur per se; fructiferae
autem seminantur et plantantur magno labore.
Sic permitto quod aliquando terrenum desiderium
hominis, sine radice in malo facile floreat,
plantationem boni non quaerens; quia viriditatem
aestatis non habet, permittens etiam quod aliquando
rectum desiderium ejus bene radicatum in bono:
fructum per multas miserias afferat, rigationem
sanctitatis amans, quoniam asperitate hiemis caret.
Unde etiam saepe viles homines praecellunt in principatu
communem et utilem populum, ut inutiles
herbae aliquando excelsiores sunt utilibus; ipsis
tantum positis in propriis desideriis suis non mea
plantatione, aut tactu cognitionis doni mei, aut ordinationis
meae radicatis, sed hoc justo judicio permitto
fieri; quia illud a me non quaesierunt, sed intra
se ipsos constituerunt, unde et mihi super hoc
in judicio meo respondebunt. Nam et felicitatem
optimae doctrinae quam in animo suo ab omni indignitate
infidelitatis deberent examinare ut argentum
purgatur a cuncta falsitate, et utilitatem profundissimae
sapientiae quam in voluntate sua deberent ordinare
splendidissima fide, semper videntes quomodo
Deus colendus, venerandus, et confitendus sit;
faciunt sibi in contrarietatem vanitatis. Quomodo?
Ipsi incurvant eam ad maximam infelicitatem, intellectum
suum quem a Deo habent insatiabilibus
concupiscentiis carnis suae offerentes; quasi fetens
et putrida ipsa caro eorum deus sit, nolentes oculos
suos erigere ad Deum qui formavit illos, sed voluntatem
suam pro Deo habentes, quoniam secundum
hoc vivunt; ut in se ipsis ordinant et constituunt.
Hoc autem ideo non faciunt; ut agrum illum
qui gignit cibum vitae aeternae possideant, sed ut
absint ab eo et impoenitentes in perpetuum intereant,
quoniam ille quem pro Deo colunt mortuus est:
sicut et ipsi mortui sunt, videlicet tam venditores
quam emptores spiritualium, hoc esse desiderantes
quod a me non quaesierunt. Nam qui potestatem per
vesanam concupiscentiam invadit, ita quod rationabile
donum Spiritus sancti venale facit; quomodo
posset ex tali venditione salvari? quia homo qui
substantiam suam alienis vendit, ea non debet amplius
uti. Et quomodo deberet etiam mercator ille
uti empta salvatione quam a Deo nolebat recipere,
sed festinavit eam adipisci pecunia, quam tamen
ut adipisceretur recto judicio suo Deus fieri permisit?
Nam quibusdam Deus indignatus illud eos furari
permittit; pro quo tamen occulto judicio in
praesenti eos punit, et non in futuro; ut secundum
quod in oblivione Spiritus sancti amaverunt, in
se ipsis confundant, ita quod per confusionem hanc
ad hoc perducuntur ut ad Deum in poenitentia revertantur;
unde et hac peracta remissionem in futuro
consequuntur. Quosdam autem in hoc tolerat,
non in praesenti eos crucians, sed justa ex causa in
futurum differens, quia voluntatem suam pro Deo
habent; quapropter et ipse eis in futuro ostendit,
quod voluntas eorum ipsis in amaris cruciatibus
prosit. Sed et alios tam in praesenti quam in futuro
punit, quoniam clarus eorum intellectus in ipsis
vilem ac contemptibilem sua sponte se facit, imitans
diabolum in malis suis. Alios quoque ad hoc pervenire
permittit; ut ipsum malum in poenitentia eorum
confundatur, cum se pro perpetrata injustitia
acriter punientes, illam quasi putridum cadaver
adjiciunt. Quibusdam vero ne hoc adipiscantur, misericorditer
resistit; quia si ad illud pertingerent,
poenas gehennales non effugientes in eis fortiter
cruciari mererentur. Quicunque autem prostituerit
aut sibi usurpaverit cathedram potestatis in consilio
patris sui qui pecunia est, quoniam ipsa pater
illius efficitur in mercatu, ipsi perditionem acquirens
ab illa dignitate; et ille qui dedit et qui
accepit abjiciendus est, quia si homini pecus suum
furtim ablatum et alii venundatum fuerit; ille cui
ablatum est, repertum cum omni jure repetit, qui
vero vendidit aut qui emit, absque contradictione
uterque dimittet illud. Sic et dignitas potestatis
quae secundum justitiam meam debet possideri, si
per aliquem furtivo munere diripitur, et in alios perverse
dissipatur; a me cum districto judicio requiritur,
ac propterea ille qui eam in mercatum posuit,
vel qui eam indigne comparavit, utilitate illius
justo judicio uterque carebit, quia templum nomini
meo consecratum, donum rapinae fecerunt. Quomodo?
Sapientiam et consilium quod a me in corde
suo habuerunt: sua sententia in forum posuerunt.
sibi ex hoc pecuniam iniquitatis in aliorum perditione
recipientes. Quapropter mercatum illum in
amara poenitentia abjicient; vel mihi inde in igne
diri ardoris respondebunt. Nam qui viventem dignitatem
quam spiritus in spiritualibus apicibus vivificat,
mortuo pretio comparans ad fetorem scaturientis
putredinis perducere conatur: ex ipsa praesumptionis
perversitate (nisi citius poeniteat) in
perditionem detrudetur, ut accensus in Spiritu
sancto desertor erroris relinquensque omnia filius
columbae Petrus, transeunti turbini qui in teterrima
nigredine lucem volebat absorbere dicit: Pecunia
tua tecum sit in perditionem; quoniam donum Dei
existimasti pecunia possideri. Non est enim tibi pars
neque sors in sermone isto. Cor enim tuum non est
rectum coram Deo (Act. VIII). Hoc tale est: Pecunia
fallacis confidentiae tuae quam habes in aliena re ut
dominum, ipsa autem te habens ut mancipium imo
ut nihilum, sit tibi in perditione gehennalis ignis;
si hoc donum quod ignei Spiritus sancti est, per
nefas pecuniae comparatum, impoenitens retinueris,
quoniam in transitoria scientia animae tuae accensionem
ipsius acutissimi inspectoris, fallaciter existimasti
pecunia possideri; quam diffisus es te posse habere
dono Dei. Si autem ob causam hanc poenitueris:
illud quod emisti dimittes, pecuniamque quam pro
ipso dedisti sic perditam senties, quia quod aeternum
est, cum luto mercari voluisti ab illo, qui te formavit
ex limo. Sed te in illa emptione durante, non
habebis partem lucis in consortio supernorum angelorum;
quoniam in sermone linguae tuae rapacitatem
cordis tui protulisti, aliud concupiscens quam
cives aeternae claritatis desiderent. Unde et cor tuum
in hac perversitate coram Deo injustum est: hoc
volens habere per emptionem pecuniae, quod gratis
a Deo donandum est. Itaque desertores hujus divini
pacti, quia illud quaerere deberent gratuito
dono Spiritus sancti et non faciunt, justo judicio per
me vanis simulacris comparantur; quoniam ut illa
opus manuum existentia a veritatis consortio sunt
vacua, sed tamen ab infidelibus pro Deo coluntur,
sic et isti per contrarietatem terrenorum munerum
illuminatione Spiritus sancti carentes, fallaces magistri
efficiuntur, non electi in suspirio animae suae
veluti officio illo sint indigni, sed in flagrante superbia
illud ab hominibus accipientes voluntatem meam
in hoc non considerantes. Quapropter nescio unde
sint illi et quasi alieni sunt a me; quia ob hanc
injustitiam suam si sic perseveraverint, a me projecti
sunt. Si autem ex toto corde poenituerint, eos
suspiciens, gaudium super ipsos faciam angelorum.

Sed, quamvis injuste agant qui perverso ardore has
dignitates desiderant, nec eis consentiendum sit qui
eas sua nequitia invadere nituntur, ut dictum est;
ipsa tamen regimina bona ad utilitatem hominum
a Deo bene disposita sunt, nec eis superbe et pertinaciter
resistendum est, sed potius in amore meo
obediendum. Unde nullus fidelium qui Deo vult digne
obtemperare opponat se magisterio sibi praesidenti:
quoniam illud imitatur honorem Dei, custodiens
et pascens oves ipsius, ut honor ipsarum ovium
non dissipetur in alienum qui fur et latro est; quia
ut nullus debet repugnare Deo, sic nemo debet insipienter
resistere magisterio suo. Ergo omnis homo
vivens in anima et corpore altioribus se dignitatibus,
sive corporales sive spirituales justitias retineat:
subjectus eis debet obedire ut in timore magisterii
earum dirigatur constituta lex hominum, ne
ipsi deviantes in indisciplinata libertate voluntatis
suae sibi ipsis legem ponant secundum quod voluerint,
sic errantes in via Domini, quia ne errent;
propter hoc potestas a Deo est. Quomodo? Inspiratione
Spiritus sancti regimina hominum disposita
sunt; ut per ipsa discant homines timere Dominum.
Quae si illi secundum libitum suum in contrarietatem
perverterint; non tamen sic in voluntate Dei
est, sed in secreta permissione ejus ut justo judicio
concupiscentia illorum in perverso ardore ad detrimentum
sui compleatur. Ergo dignitates potestatum
inspiratae a Deo ad utilitatem hominum ob
magnam necessitatem eorum ab ipso juste ordinatae
sunt; ne plebs Dei more pecudum sine regimine
vivens, per devia quaeque instabilitatis suae incederet.
Unde quae ipsis repugnat, nolens per impulsum
superbiae eis in humilitatis subjectione, ut justum
est, obedire; non hominibus contradicit, sed mihi
Creatori qui cuncta juste dispono, se pertinaciter secundum
transgressionem Adae opponitur, propter
hanc rebellionem tenebras damnationis sibi accumulans,
sicut et ille de gaudio in aerumnas expulsus
est; non autem ille qui perversae nequitiae hominum
in zelo meo in humilitate incedens non consentit,
quia is justitiam justitia Dei potius auget quam minuat,
si hoc congruenter et opportune fecerit; sed
is qui ipsas dignitates per elatam superbiam indecenter
opprimere voluerit, quoniam ille mea dispositione
ad utilitatem viventium, ut praedictum est,
propalatae sunt. Et qui contra eas superbe calcitrat,
inspirationi meae repugnat, quamvis aliqui insania
ignorantiae suae timorem meum non inspicientes,
eisdem dignitatibus in iniquitate voluntatis suae divinum
praeceptum praevaricantes se ingerant, quod
justo judicio ita fieri permitto ut desiderant ipsi,
per aequissimam examinationem ex hoc in gravi poenitentia
aut in igne gehennae responsuri.

Sed ut vides quod ex his quidam ab hac stultitia
cessantes mundi effecti sunt, aliis in eadem nequitia
et sorde sua perseverantibus: hoc est quod ex eis
aliqui per inspirationem divinam a perversitate sua
resipiscentes, per puram et veram poenitentiam
mundari et salvari merentur, aliis obduratis et
impoenitentibus in eadem calliditate sua et immunditia
usque ad finem vitae suae permanentibus, atque
ita suffocatis miserabiliter et crudeliter in tormentis
dirae mortis morientibus.

Quod autem intra praedictum aedificium conspicis
versus praefatam turrim Ecclesiae, quasi septem albi
coloris marmoreas columnas in miram rotunditatem
tornatas, stantes: hoc est quod in opere omnipotentis
Patris ad munimentum et ad decorem novae
sponsae, Spiritus sanctus inspirationis suae septem
candidissima sustentacula omnem adversitatem
tempestatum sua fortitudine abstergentia declarans,
summam potestatem nec initium nec finem in rotunditate
aeternitatis habentem manifestavit. Quae
sunt altitudinis septem cubitorum; quia omnem fortitudinem
et altitudinem totius humani intellectus
illa dona excedentia, eum qui cuncta creavit purissima
fide colendum demonstrant. Et in summitate
sua quasi ferreum et rotundum habent tabulatum,
decenter aliquantulum in altitudinem sursum erectum;
quoniam in excellentia suae claritatis invincibilem
et incomprehensibilem divinitatis potestatem
designant, tegentem et sustentantem illos elegantissima
rectitudine sua in coelestibus, qui se hic
per dona sancti Spiritus separaverint a carnalibus
voluptatibus.

Quod autem in cacumine ejusdem tabulati vides
quasi pulcherrimam imaginem stantem: hoc est
quod virtus haec in altissimo Patre ante omnem creaturam
fuit, ordinans in consilio ejus quaeque instrumenta
creaturarum quae in coelo et in terra
condita sunt, ipsa scilicet magnus ornatus fulgens
in Deo, latissimusque gradus graduum caeterarum
virtutum existens in ipso, eique dulcissima amplexione
inardentis amoris conjuncta tripudio.
Quae ad homines in mundum aspicit; quoniam illos
qui eam sequi voluerint sua protectione semper
regit et custodit, eos valde diligens; quia constant
in ipsa. Nam imago illa sapientiam Dei designat;
quia omnia per ipsam a Deo creata sunt et reguntur,
cujus caput veluti fulgur tanto nitore radiat,
ut illud ad plenum non possis considerare; quoniam
divinitas terribilis et blanda omni creaturae
est, omnia videns et considerans, ut oculus hominis
ea dijudicat quae sibi fuerint apposita, a nullo
tamen hominum in profunditate mysterii sui ad
finem valens perduci. Unde et manus ad pectus
suum decenter componit: quae est potestas sapientiae
quam ad se ipsam sapienter constringit, ita
quod omne opus suum tali modo dirigit, ut nullus
ei in aliquo nec prudentia nec potentia resistere
possit, pedibus ejus in ipso tabulato tibi ad videndum
occultatis; quia profunda ejus in corde Patris
absconsa nulli hominum patent, soli Deo secreta
ejus nuda et manifesta. Quod vero circulum in
modum coronae multo fulgentem splendore habet in
capite: hoc est quod majestas Dei initio et fine
carens incomparabili nitet honore, tanto fulgore
Divinitate radiante, ut acies mortalium mentium in
ipsa reverberentur. Sed quod tunica aurei coloris
induitur: hoc est quod opus sapientiae quasi in
purissimo auro frequenter consideratur. Quapropter
et a pectore deorsum usque ad pedes zona una
descendens pretiosissimarum gemmarum ornata,
viridis scilicet albi et rubei atque aerei purpureo
fulgore interlucente coloris decoratur; quoniam ab
exordio mundi cum primum sapientia opus suum
in apertam ostensionem dedit, jamque se usque ad
finem saeculorum quasi una via tetendit in sanctis
et justis mandatis ornata, videlicet prima plantatione
viridis germinis patriarcharum et prophetarum,
quae in aerumnis gemitus laboris sui maximo
desiderio Filium Dei flagitabant incarnari, et deinde
decorata candidissima virginitate in virgine Maria,
et postea in robustissima et rubente martyrum fide,
ac demum in contemplationis purpurea et lucida
charitate, qua Deus et proximus per calorem sancti
Spiritus diligendus est, quod ita ad terminum mundi
procedet admonitione illius non cessante, sed
semper quandiu saeculum durat emanante, ut etiam
haec virtus in exhortatione sua declarat, ut praedictum
est.

Sed quod iterum in pavimento ipsius aedificii tres
alias imagines vides: hoc est quod hae virtutes
terrena calcantes, et coelestia in divino opere sectantes
tria instrumenta per quae Ecclesia in filiis
suis aeterna petit designant, nutrimentum scilicet
magistrorum et pugnam fidelium adversus diabolum,
ac reversionem eorum de consensu vitiorum;
quarum una praefatis columnis acclivis est; quia
ecclesiastici doctores per donum sancti Spiritus
imbuti, requiem capiunt ipsius fortitudine; et reliquae
duae ante ipsam sibi collaterales stant, quoniam
dilectio Dei et proximi ejus exhortatione in
istarum conjuncta et sociabili continetur operatione.
Unde et se omnes ad columnam humanitatis
Salvatoris et ad praefatam turrim dirigunt; quia
pari unanimitate Filium Dei verum Deum et verum
hominem in Ecclesia devotissime coli et adorari ostendunt,
justitiam per justitiam elevantes, designando
videlicet in antiquis sanctis altissimum Deum in
incarnatione Filii ejus salvationem operatum animarum.

Sed haec imago quae ipsis columnis acclivis est,
praefigurat justitiam Dei; quoniam ipsa post sapientiam
per Spiritum sanctum in hominibus cum omnibus
justitiis suis operatur, tantae latitudinis apparens
ut latitudo quinque hominum sibi astantium
nominari potest; quod est expansio quinque sensuum
humanae capacitatis, cum quibus ipsa in latitudine
legis Dei conversatur, continens et conservans
a Deo instituta praecepta vitae, ipsam diligentibus.
Quae et tantae proceritatis est, ut longitudinem
ejus perfecte discernere non valeas, ita etiam
quod per omne hoc aedificium prospiciat; quia ipsa
in latitudine sua humanum intellectum excellens,
sursum tendit ad coelestia; sic quod etiam in incarnatione
Salvatoris de coelo prospexit: cum idem
Salvator scilicet Filius Dei a Patre exivit, qui vera
justitia existit. Unde et in omnia ecclesiastica instrumenta
aspectum suum dirigit; quoniam illa
per eam fabricantur et continentur, ut altiora propugnacula
ad fortissimam turrim per quam constare
possint conjunguntur. Quapropter et magnum caput
et claros oculos habens, acutissime in coelum videt;
quoniam maxima et summa bonitas justitiae, lucidissimum
visum per incarnatum Filium Dei hominibus
declaravit, cum ille in humano corpore terrenis
ac tenebrosis oculis se manifestavit: coelestia
intuens per redemptionem animarum. Et tota candida
et perlucida existit ut serenissima nubes est;
quia ipsa in candore et puritate mentium justorum
hominum habitat, qui omne studium suum ad hoc
intendunt, ut justitiae Dei fidelissime subditi sint.
Unde et ipsa nubibus se assimilat; quoniam in cordibus
justorum gratam sibi habitationem parat. Sed
quod aliam formam hominis in ea nullam conspicis:
hoc est quod coelestis et non terrestris manet, secundum
quod et tibi declaratum est, videlicet humanis
operibus quibus gravantur homines illi non
adhaerentibus, sed quae ipsos ad justificationem
vitae perducunt; quoniam Deus justus est, ut et ipsa
diabolo opposita in opere Dei caeteras virtutes exhortans
superius fideliter demonstrat.

Imago autem prima illarum quae ante praedictam
imaginem sibi collaterales stant; ostendit fortitudinem,
quia post justitiam Dei surgit fortitudo quasi
princeps in conspectu summi regis, recto et sancto
opere repugnans in hominibus cunctis insidiis adversariorum;
armata apparens, videlicet virtute
omnipotentis Dei; quoniam ipsa fortis in fide fortiter
resistit diabolicae subjectioni. Quapropter et
galea, id est superno vigore ad salutem credentium
induitur, et lorica: quod est Christianorum lege,
quae per justitiam quam continet in se nulla sagitta
diabolicae artis aboletur; ac ocreis, scilicet rectis
itineribus in doctrina principalium magistrorum
frequentatis; atque ferreis chirothecis, quae sunt
fortissima et acutissima opera quae fideles perficiunt
in Christo. Tenet etiam evaginatum gladium dextra,
id est in bono opere nudam et apertam in divina
Scriptura Dei admonitionem, quam verus Dei Filius
in mystica significatione denudavit, cum interiorem
dulcedinem nuclei in detectione legis ostendit. Hastam
autem habens sinistra, qua fiduciam aeternorum
in hac etiam actione designat infidelibus hominibus
se habere, ubi carnalibus concupiscentiis
per voluptatem carnis impugnantur. Quod autem
sub pedibus suis horribilem draconem conculcat:
hoc est quod per viam rectitudinis antiquum et
horridum serpentem potestati suae subigit; os etiam
illius ferro haste transverberans ita ut ipse immundissimas
spumas evomat; quoniam rictus sordidissimae
et diabolicae libidinis, in acutissima audacia
castitatis transfodiens conspumationem ardentis libidinis,
qua ille homines polluit ab eo extorquet.
Unde et gladium quem tenet quasi ad feriendum
fortiter vibrat; quia Deus penetrabile verbum suum
ad interficiendum omnem infidelitatem idolorum et
aliorum schismatum quae incredulitatis sunt, in extensa
fortitudine manifestavit, sicut et virtus haec
in admonitione sua manifestat.

Altera vero imago sanctitatem significat; quoniam
cum per fortitudinem diabolo repugnatur,
sanctitas in hominibus bonis ad ornatum coelestis
militiae oritur. Quae triceps est; quoniam hac trina
dignitate ad statum suum perducitur, ita ut in naturali
loco capitis et in utroque humero suo caput
appareat; quia justa et digna actione Deus caput
totius verae exsultationis et in prosperis et in adversis
ex quibus vel laetificari vel constristari potest
homo, metuendus et venerandus est; medio tamen
alia duo aliquantulum supereminente; quoniam ille
qui judex bonorum et malorum existit, omnia supereminet
sua aequitate. Sed quod idem medium
et quod a dextris ejus est tanto fulgore radiant, ut
claritas ipsorum visum tuum reverberet, ita quod
utrum virilem an muliebrem formam habeant perfecte
considerare non valeas: hoc est, quod sanctitas
in culmine honoris et in parte prosperitatis
aeternae dulcedinis, tanto splendore divinae gratiae
perfusa consistit, ut profunditas mysterii ejus ita
intellectum hominum excedat, ut prae gravedine
mortalitatis nec libertatem nec subjectionem ejus
in Christo possit intueri, praeterquam quod viget
in ipso. Illo autem capite quod a sinistris apparet
aliquantulum obscuro et muliebri consuetudine
candido velamine velato; quoniam perfectio haec
quae se fortiter constringit ob amorem Dei, in adversitate
illa qua ipsa diabolica infestatione et humano
opere impugnatur, quasi anxietatem et sollicitudinem
quomodo se divino auxilio defendat
habet, humillima subjectione in albedine et pulchritudine
Christiani certaminis se Redemptori summo
gemitibus fidelium cordium commendans. Quod
vero tunica ex albo serico eadem imago induta est,
hoc est quod opere lucidissimi et suavissimi studii,
in quo perfecta sanctitas Filium meum imitatur
circumamicta apparet, candidissimis etiam calceamentis
munita; quia per mortem Christi, in candore
regenerationis spiritus et aquae refulget in
mentibus hominum, ut et ipsi mortem ejus imitentur.
Et in pectore suo signum crucis habet, circa
quod etiam splendor magnus in eodem pectore velut
aurora fulgens rutilat; quoniam in intentione
mentium fidelium illam diligentissime complectentium
recordationem passionis Christi Jesu ruminat.
Hac etiam ubique serenissima claritate fidei in eisdem
mentibus designans; quod ille qui obediens
Patri taliter in sancta humanitate sua passus est
voluntate Patris, in pulcherrima aurora solis quae
virgo Maria est sine macula peccati natus advenerat.
Quod autem in dextra nudum gladium tenet, quem
pectori suo et eidem cruci cum multa devotione apponit:
hoc est quod bono et sancto opere ostendit,
quomodo Scripturas per Spiritum sanctum denudatas
in recordatione mentis electorum hominum (quia
et ipsi passionis Redemptoris sui dulcissime recordantur)
diligit. Unde etiam vides in fronte medii
capitis scriptum sanctitas, quia in interiori facie
quae est animae absque ulla indignatione pudoris
cum gaudio vitae sanctitas cognoscitur, et in fronte
dextri, radix boni; quoniam ipsa palam initium et
fundamentum in salvatione sanctitatis est, et in
fronte sinistri non parcens sibi; quia sine corpore
mollitiem et vanitatem carnalium voluptatum abjiciens,
semper se in districtione constringit, ornamenta
caeterarum virtutum sibi conjungens ut possit
perfici et perdurare contendit. Sed et medium ad
alia duo aspiciens et illa ad ipsum, utilitatem suam
ad invicem conferunt; quoniam ipsa fortiter in unanimitate
interioris visionis et dilectionis consistentia,
ita ut nullum eorum sine adjutorio alterius
durare valeat, verba et admonitiones suas ad profectum
hominum dirigunt, ut dictum est. Qui autem
acutas aures interioris intellectus habet; hic
in ardente amore speculi mei ad verba haec anhelet,
et ea in conscientia animi sui conscribat.

VISIO DECIMA.

SUMMARIUM.---Verba Filii hominis. Quod homo habens scientiam boni et mali, inexcusabilis est. Admonitio
ad conjugatos. Comparatio de agro. Quod homo non debet scrutari quod sibi sciendum non est, sicut in
exemplis patet. Quod nullus repente viam sanctitatis arripiat ut in suppositis exemplis videtur. Admonitio
ad virgines et continentes qualiter sanctitatem aggredi debeant. De interiori continentia mentis ut in
subjectis exemplis manifestum est. Comparatio thesauri. Verba constantiae. Verba coelestis desiderii. Verba
compunctionis cordis. Verba contemptus mundi. Verba concordiae. Quod in altitudine justitiae et fortitudine
donorum Spiritus sancti opera quae Deus in hominibus operatur solidantur. Quod omnis actio quae fide
et opere in fidelibus perficitur timori Domini divina providentia coadunatur. Quod volentem perseverare
in bono opere Filius Dei regit ne cadat in errorem qui humilitate sua destruxit mortem. Quod umbra legis
in nativitate et passione Filii Dei finem accepit. Quae gessit Deus in Ecclesia ab hominibus videri et sciri
possunt; futura autem non nisi fide vel revelatione divina. Quod Deus misericorditer hominem conspiciens
admonet ut imitando sanctos coelestem patriam petat. De statu constantiae, coelestis desiderii, compunctionis
cordis, contemptus concordiae. De habitu earum. De constantia. De coelesti desiderio. De compunctione
cordis. De contemptu mundi. De concordia. Quod in vigilante fortitudine fidei opus bonum explanatur
et in perfectione operis qua devotione quisque Deum colat ostenditur. Quod per fortitudinem fidei Deus
antiquum serpentem in profundum aeternae confusionis dejecit. Pagani, Judaei, falsi Christiani veram fidem
abnegantes, in potestate Dei sunt quamvis ab Ecclesia quae in alto posita est ejecti sunt. Verba Joannis ad
eamdem rem. Quod Deus Ecclesiam ab omnibus partibus mundi collectam, secundum quae praedestinavit:
ad effectum confuso diabolo perducit, quod est in novissimo die.

Et post haec in summitate orientalis anguli praemonstrati
aedificii, ubi praedictae duae partes muri
ipsius illa lucida et lapidea videlicet, conjunctae
erant: vidi quasi septem gradus candidissimi marmoris,
qui ad lapidem illum magnum super quem
praefatus lucidus sedens in throno apparuit in modum
testudinis advoluti videbantur. Et super illos
gradus sedes posita erat: super quam juvenis quidam
sedens virilem et nobilem vultum pallidi tamen
coloris, et capillos subnigros usque ad scapulas
ejus diffluentes habebat, purpurea tunica indutus.
Qui a capite usque ad ombilicum ejus mihi apparuit;
sed ab ombilico deorsum obumbratus mihi ad
videndum fuerat. Et ipse respiciens in mundum,
maxima fortitudine vociferabat ad homines qui in
eo erant, dicens: O stulti homines qui tepide et turpiter
marcetis in vobis ipsis, nolentes vel oculum
unum aperire ad videndum, quid in bonitate spiritus
vestri sitis, sed semper ardetis operari malum
quod habet concupiscentia carnis vestrae, recusantes
esse in bona conscientia et in recta speculatione
animi vestri, quasi intellectum boni et mali non
habeatis, nec gloriam hanc ut malum sciatis devitare
et bonum perficere: audite me Filium hominis
dicentem ad vos: O homo, respice quid esses: dum
coagulatio in ventre matris tuae fuisti? Etenim tunc
inscius et impotens tui in vivificatione eras. Sed
tunc datus est tibi spiritus et motio ac sensibilitas;
ut vivens movearis et te movens, intelligas fructum
utilitatis. Habens enim scientiam boni et mali atque
efficaciam operandi unde excusare te non vales,
quin omnia bona ex his habeas in te: ita ut summa
inspiratione admonitus, Deum diligas in veritate
et justitia, tibique resistas in concupiscentia et delectatione
injustitiae, ita ut te in his crucies: et hoc
modo martyrium meum colas, tibi ipsi in his ardoribus
repugnans, crucem meam scilicet in tuo corpore
bajulando, id est illicita desideria fugiendo,
cum te delectat peccare. Et cur tibi est tanta potestas
videlicet ut devites malum et facias bonum?
De scientia enim boni et mali; qua intelligis quod
homo es, mihi responsurus es. Sed bonum contemnis,
et malum operaris ardens in carnalibus desideriis,
quia bonum tibi quasi grave videtur: malum
autem in te facile excitatur. Et cum hoc sit: non
vis te constringere, sed libere peccare. Quid feci
quando pro te in cruce passus sum in infirmitate
carnis, cum contremui ac angustiatus sum ego
Filius hominis? Ob hoc requiro a te adversum te
martyrium quod pateris in voluptate carnis tuae, et
in reliquis perturbationibus ac illicitis desideriis
tuis quae sunt contra voluntatem meam, atque in
aliis hujusmodi nequitiis quae haec subsequuntur in
quibus te non potes excusare quin noveris quando
bene et male operaris.

Sed non abjicio copulam castae legalis conjunctionis,
quae per divinum consilium constituta est
in multiplicationem procreationis filiorum Adae;
ubi hoc in vero desiderio prolis et non in falsa
voluptate carnis ab iis sit quibus illud sine injuria
licitum est, secundum quod eis in lege divina praeceptum
est, scilicet saeculo deditis et non spiritu segregatis.
Bonum ergo quod habes a me, diligere
debes adversum te. Coelestis es in spiritu, terrestris
in carne. Unde quae coelestia sunt debes amare,
et quae terrestria sunt conculcare. In opere autem
coelestium demonstro tibi supernum praemium;
in voluntate vero carnis tuae cum vis perficere quod
injustum est, ibi ostendo tibi martyrium meum et
poenas quas sustinui propter te, ita ut tu in contrariis
desideriis tibi ipsi resistas propter amorem
passionis meae. Plurimum intellectum habes in te,
plurimus etiam sensus inde requiretur a te. Multum
tibi datum est, multum etiam a te requirendum
est. Sed in omnibus his caput et adjutorium
tuum sum. Nam superno tactu tactus, si invocaveris
me, responsum audies a me; si pulsaveris ad
januam, tibi aperietur. In spiritu perspicacissimae
scientiae quo donatus es, omne quod tibi utile est,
habes in te. Et quoniam hoc est in te, idcirco et
oculi mei acutissime perspicientes, considerabunt
quid inveniant in te. Quapropter de conscientia tua
requiro vulnera et dolorem cordis tui: in quibus te
coerceas, cum senseris te voluntate tua trahi ad
peccatum. Et cum ita in eo exarseris ut quod totus
liquefactus vix suspirare valeas: ecce tunc inspicio
te. Quid tunc facies? Si tunc in hoc labore, vulnerato
corde et madentibus oculis, concussus timore
judicii mei invocaveris me, et si tunc etiam in hoc
clamore perseveraveris ut tibi succurram adversus
nequitias carnis tuae et contra pugnas malignorum
spirituum: faciam omne quod tibi fieri desideras,
atque domum habitationis meae ponam in te.

Nunc ergo, fili mi, respice quanto labore et sudore
in agro laboretur antequam semine seratur;
sed postquam semine seminatus fuerit, dat fructum
suum. Ergo attende et considera haec. Nonne recuso
terrae id praestare, ut fructum gignat absque
sudore laboris? Sed cum mihi placuerit ipsa fructibus
superabundanter ita repletur, ut homines abundantissime
sufficientiam habeant, aliquando etiam
superabundent, et cum voluero ita eis attenuatur, ut
homines aliquando prae nimia fame vix vivant, aliquando
etiam multi in illis attenuati deficiant. Secundum
modum hunc homines per me positi; scilicet homini
illi qui bono corde semen verbi mei voluntarie suscipit,
magna dona Spiritus sancti ut bono agro superabundanter
tribuo. Ille autem qui aliquando verbum
meum recipit, aliquando etiam recipere recusat,
est quasi ager quod hoc tempore viret, hoc
autem arescit. Hic homo tamen omnino non perit;
quia quamvis famem in anima patiatur, aliquid tamen
quamvis parum viriditatis habet; sed hic per
omnia moritur, qui nulla intentione verba mea
recipere exoptat, et qui nec admonitione Spiritus
sancti, nec doctrina hominum, cor suum ullo modo
excitare vult ad bonum. Haec miraris, o homo, et
scire vis cur haec ita fiant

Sed ut nec divinitatem mortali obtutu vales aspicere;
sic nec secreta ejus mortali sensu poteris
capere, nisi quantum in permissione ipsius tibi possibile
est. Tu autem vacillante animo tuo, huc et
illuc versaris. Unde veluti aqua a calore ardentis
camini absorbetur, sic spiritus tuus ab inquietudine
stulti animi tui opprimitur. Quoniam haec scire cupis
quae non sunt scienda carni humanae conceptae
semine humano in peccatis. Leva ergo digitum
tuum, et tange nubes. Quid nunc? Sed hoc fieri
non potest, sic nec illud dum hoc scrutaris quod
tibi sciendum non est. Sed velut herbae agros suos
comprehendere non valent quia sensu et intellectu
carent, nescientes quid neque ipsi, neque quid ipse
sint vel quid operentur fructu suo, quamvis impleant
et circumdent agros utilitatis gratia et veluti
culices aut formicae, aut caetera minora animalia
non desiderant dominari super reliqua sibi similia,
aut scire sive intelligere virtutem vel significationem
leonis seu aliorum majorum animalium, sic nec tu
cognoscere poteris quid in scientia Dei sit. Quid tu
fecisti vel ubi fuisti, quando coelum et terra creata
sunt? Qui haec creavit auxilio tuo tunc non indiguit,
sic nec nunc. Utquid scrutaris judicium Dei,
cum desuper imbre salutari tactus fueris? Ostende
mihi quomodo in agro cordis tui labores, et quomodo
eum colas. Quod si labor ille mihi placuerit, fructum
optimum tibi do secundum laborem tuum, erit
et fructus tuus cum mercede. Nunquid do fructum
terrae sine labore? Sic etiam nec tibi facio, o homo,
absque sudore, quem requiro a te. Habes enim per
me illa in te, in quibus potes laborare. Ergo diligenter
in labore te exerce, et fructum inde consequeris.
Et cum fructum habueris, mercedem inde
referes. Sed quid? nunc multi devoto et puro ac simplici
corde quaerunt me, et invenientes retinent me.

Multi autem joculantes et ludentes volunt me
adire sine labore animi et cogitationis suae, nolentes
praemeditari quid facere debeant, me scilicet
invocando, et sensum corporis sui considerando,
volentes tantum me apprehendere, quasi de gravi
somno evigilent repentino motu simulationis et deceptionis
arripientes viam sanctitatis, ut in se ipsis
excogitant; alii autem in abjectione saecularium
negotiorum, alii in continentia carnalium, alii in
virginitatis pudore super humeros suos assumentes
jugum meum, existimantes sibi possibile esse omne
quod voluerint, nolentes intueri qui sint aut quid
perficere possint, nec volentes habere in scientia
sua quis eos formaverit, aut quis eorum Deus sit,
volentes eum tantum habere ut domesticum suum
qui omnem voluntatem ipsorum perficiat. Sic nolo
dare donum meum nec seminare vacuum agrum in
homine illo, qui in hujusmodi vanitate se mihi in
alienatione ignorantiae nesciat. Unde et pes ejus
saepe in lapsum erit. Cui et dico: O homo, quare
non inspexisti agrum animi tui ut eradicares inutiles
herbas et spinas ac tribulos, me scilicet invocando
et te ipsum considerando, antequam velut
ebrius et insanus ac te ipsum ignorans venires ad
me, quoniam nullum lucidum opus, sine adjutorio
meo perficere potes. Nam post hanc praecipitationem
qua me velut in somno quaesisti; cum in servitio
meo taedio affectus recordatus fueris somni illius,
in quo prius in consuetudinalibus peccatis tuis
dormivisti, ad eadem priora scelera insanus et
inscius boni, adjutorio et consolatione spiritus Paracleti
destitutus reverteris. Tu autem quae quaesisti
ductorem et adjutorem ad haec? fallacem certe
et deceptibilem animum tuum, qui te stulte in ariditatem
ducebat, sine viriditate et recordatione
intellectus tui, oblitum quod nihil boni sine me facere
posses. Et quid tunc habes? Certe tunc miser
et vacuus cades coram me et coram populo, atque
ut inutilis pulvis conculcaberis. Nam quid est tibi
possibile contra me? Nihil. Et quid potes meo auxilio?
Lucidissima potes opera quae sunt splendidiora
solis splendore, et dulciora in interiore gustu super
mel et lac, cum desideranti populo manifestantur.
Nam cum requiris me intimo intellectu animae tuae,
ut in baptismo per fidem doctus es, nonne do totum
quod desideras? Sed post casum suum, multi gemendo
et dolendo requirunt me; qui priusquam
caderent me quaesisse debuerant. Quibus manum
meam porrigo, dicens: Quare non quaesisti me ante
casum? Ubi eram? Et ubi requisisti me? Numquid
cum quaereretis me, abjeci vos? Et dico: O homo,
si secus pontem profundissimae aquae stares, et
propter inanem jactantiam et tui cordis oblivionem
(qua me in omnibus despexisti, cum possibile tibi
putabas esse omne quod voluisti, quasi non indigeres
adjutorio meo) temerarie in te ipso diceres
pontem hunc volo devitare et per aquam ambulare,
nonne prudenter faceres? Quod si praesumptuose et
insipienter faceres; nonne in eadem creatura quam
tibi subjecta ad utilitatem tuam creata est, spiritum
tuum exhalares? Sed ne hoc tibi contingat: praecaves
propter praesentem et visibilem timorem
aquae, te absorpturae in mortem. Aut si maximam
arborem abscisam ruere videres, nonne fugeres ne
ab ea comprimereris? Vel si leones aut ursos tibi
occursuros aspiceres, nonne si posses prae timore
quem conciperes te in terra absconderes? Et cum
corporis laesionem ita fugis; quare non devitas terribilissimam
mortem animae, timens creatorem
tuum? Nonne vidisti aut audisti ullum mihi unquam
resistere? Nam qui non est mecum, dissipabitur;
et super quem cecidero, confringetur. Quid fuisti
quando coelum et terra creata sunt, quae ita vires
suas peragunt ut eis constitutum est? Tu vero consilio
Dei formatus, et ipsius illuminatione tactus, praecepta
ejus transgrederis. O magna amentia! Per
creaturam quae tibi subjecta famulatur, Deum
tuum contemnis, tu terram calcas ac coelum suspicis
quae Creatorem suum timentes ei obediunt et
jussionem ipsius adimplent: quid tu insipientissime
minime facis cum eum in cogitatione aut in opere
tuo neque vis scire neque ad eum respicere, ita ut
velis ipsum ut decet agnoscere. Quapropter si non
poenitueris, infernus justo judicio te deglutiet, sicut
et illum qui obduratus de coelo projectus est, quem
tu imitatus es. Attamen cum lapsus fueris, clamans
fideliter quaere me, et sublevatum suscipiam
te. Tu autem, o homo, tam frequenter vis summa
tangere, qui nec infima vales comprehendere.

Unde audi me tibi dicentem: Si per me admonitus
in abjectione saecularium negotiorum, aut in continentia
carnalium jugum meum ferre desideras, antequam
hoc aggrediaris primum clama, et in hoc persevera
quaerens me, et ego adjuvabo te. Quod si etiam
admonitione mea tactus, me vis imitari ad me respiciens,
in virginitatis pudore quia ut flos de inarato
agro nascitur, sic et ego sine virili semine de virgine
Filius Dei natus sum: ostende mihi agrum animi tui
in multa humilitate, et alloquere me in largitate interiorum
lacrymarum tuarum, et dic: O Deus meus:
ego indignus homo non habeo a meipso hanc possibilitatem
perficere ut virginitatem meam possim conservare,
nisi tu, Domine, adjuves me, quia totus culpabilis
sum in ortu ardentis succi de quo pullulo in
multis miseriis, frequenter repetens originem fragilitatis
meae. Unde etiam non possum mea virtute me
ipsum superare in gustu dulcedinis carnis meae, dum
sum arbor concepta et nata in peccatis. Ob hoc tu, Domine,
da mihi in virtute tua igneum donum, quod in
me exstinguat hunc fomitem et hunc ardorem perversitatis,
ita ut cum rectis suspiriis bibam de aqua fontis
vivi qui me faciat gaudere in vita, qui sum cinis et
pulvis plus aspiciens in opera tenebrarum quam in
opera lucis. Et si tu tunc hac supplicatione studiosus
et constans fueris, agrum illum paro mihi in te,
quem Isaac filio suo proposuit cum dicebat: Ecce odor
filii mei sicut odor agri pleni, cui benedixit Dominus
(Gen. XXVII); eumdemque agrum meum in corde tuo
benedicam et ut etiam persecutus aiebat: Esto dominus
fratrum tuorum, et incurventur ante te filii matris
tuae (ibid.). Atque eodem modo et tu ante communem
populum sublimata generatio eris. Ego autem rosas
et lilia, ac alia optima virtutum pigmenta in agrum
illum seminabo, et cum inspiratione Spiritus sancti assiduo
imbre rigabo, atque in eradicatione inferacitatis
abscindam ab illo malum, ita ut oculos meos circumferens,
eos in viriditate et in floriditate hujus incorrupti
agri pascam. Istud est meum et per me, et non
tuum, o homo, nec per te. Nam ego sum flos campi
(Can. II): quoniam ut sine aratro campus gignit florem,
sic ego Filius hominis sine virili conjunctione
genitus sum ex virgine. Ideoque hoc donum est meum
et non tuum, quia tu in peccatis conceptus, in peccatis
natus es ex corruptione. Sed si id donum a me
fideliter petieris, illud a me fiducialiter impetrabis,
tibique dabo ut coram patre meo consortium meum
habeas in virginitate. Hoc autem prae fragilitate corporis
tui non poteris habere sine labore caloris qui
in te est, quia humana natura fragilitatis tuae saepe se
prodit in te, quam devitare non vales, quia caro de
carne es. Sed in hoc ferre debes crucem meam et
imitari martyrium meum: te videlicet constringendo,
ita ut per me devincas te, quod mihi semper
amabile est, quia te fragile vasculum scio, tunc autem
volo tibi communicare ac compati doloribus tuis.
Quod si etiam in his aliquando cecideris, surgens citius
poenitentiam ex corde age et suscipiens salvabo te.

Quidam autem decepti a diabolo, et perdurantes
in malo, putant se sanctificatos esse, cum exteriorem
hominem in se continent a conjugio, abjicientes circumcisionem
mentis ubi superflui sunt in immundis
cogitationibus et etiam abnegantes circumcisionem
spiritus ubi proferunt malum in locutionibus et operibus
suis, nolentes scire quoniam hoc flagitiosum
sit, sed tantum tepide observantes ut caro eorum integra
sit a commistione, renuentes omnino integritatem
spiritus sui. Unde indigni coram me, sunt projecti
extra legem tam carnalem quam spiritualem;
quia nec in carne nec in spiritu secundum justitiam
Dei vixerunt. Nam nec constitutam sibi legem conjugii
tenuerunt, nec quod plus est, quam quod in lege
praeceptum est, in virginitatis amore servaverunt.
Quapropter indigni oculis meis sunt, quoniam nescio
qui sint. Non enim vidi eos in praecepto legis ambulare,
nec quod in illa re plus faverent quam quod
eis praeceptum est. Unde et repulsi a visione mea sunt.
Ego comparo eos infertili terrae gignenti spinas et
tribulos ac infelices herbas, ad nullos usus hominum
valentes quae in altitudine et colore suo se assimilant
rosis et liliis ac aliis utilibus floribus et
herbis utilem succum et dulcem fructum atque
bonum odorem usibus medicinae in se habentibus
et iterum comparo eos cupro: quod se extrinsecus
assimilat auro, intus autem deceptionem et hypocrisim
auri retinens, quoniam secundum hunc
modum hi homines foris ostendunt se habere similitudinem
prudentium virginum, interius autem fallacia
et indignatione pleni sunt. Unde et coram me sunt
ut tepidus ventus, cujus nec calor nec frigus ullum
vigorem habet; quia nec utiles sunt in calore animi
sui ut perseverent in virginitatis continentia ut coeperunt,
nec valent in frigore mundanae vitae ut degant
in saecularibus rebus ut sibi proponunt. Nam nec extra
legem peccant ut publicani, nec intra legem ut injusti;
sed in semetipsis tepentes nec perfecte justi,
nec injusti sunt. Sed ut catulus immundorum animalium
abjicitur antequam se sentiat vivere, vel antequam
confortetur in fortitudine aetatis suae, sic iste populus
projicitur in mortem, quoniam nec se scit vivere
ad vitam, nec in se inteiligit fortitudinem virtutum quae
sunt in domo sapientiae. Unde et ab ore meo exsufflo
eos; quia indigni sunt aspectu meo, si sic impoenitentes
perseveraverint. Nunc autem, o homo, respice in te.

Si enim quispiam hominum tibi thesaurum daret,
quoniam te plurimum diligeret, tibique diceret, lucrare
in hoc et esto dives, ut et hoc pacto sciatur quis
ille scit qui tibi thesaurum hunc dedit: tunc te oporteret
acutissime cogitare quomodo illum utiliter lucrifaceres,
dicens in te: Thesaurus Domini mei in
optimo lucro apparere debet in me, ita ut et ipse laudetur
in illo. Et cum illum utiliter hoc modo augmentatum
multiplicares, bonus rumor inde ad aures illius
qui tibi thesaurum dederat perveniret. Unde et ipse
propter hoc recordatus tui magis te diligeret, ac majora
dona tibi conferret. Sic et Creator tuus facit. Ipse
dedit tibi thesaurum optimum viventem, scilicet intellectum,
valde diligens te, quoniam creatura ipsius
es, praecepitque tibi per verba ab eo constitutae legis,
ut intellectu tuo lucrum facias bonis operibus, divesque
evadas in virtutibus: ita ut ipse bonus dator, per
hoc diligentius cognoscatur et laudetur. Quapropter
omni hora te oportet meditari, quomodo hoc tam
grande donum quod percepisti utile tam caeteris quam
tibi ipsi factus in operibus justitiae, splendorem sanctitatis
reddat ex te, quatenus homines bono exemplo tuo
provocati, Deo honorem laudis inde exhibeant. Quod
cum humiliter in omni justitia multiplicaveris: laus
et gratiarum actio ad cognitionem Dei, qui in Spiritu
sancto tibi virtutes has inspiravit, accrescit, unde et
ipse misericordiam gratiae suae ad te convertens, per
dulcedinem dilectionis suae superabundanter magis te
faciet ardere in amore ipsius; ita ut consolatione Spiritus
sancti repletus, sapienter omne quod bonum est
discernas, et majora opera bona facias, ardentissimo
amore glorificans Patrem tuum, qui tibi benigne dedit
haec. Verba autem ista oves meae audiant, et quicunque
aures interioris spiritus habent ea concipiant;
quia mihi placent ut sic operentur homines qui me
cognoscunt et diligunt, ut et ipsi in se ipsis intelligant
quid eis in donis Spiritus sancti faciendum sit.
Sed in eadem orientali plaga vidi super pavimentum
praefati aedificii coram eodem juvene tres imagines
juxta se stantes, et illum devotissime inspicientes,
contra aquilonem autem inter circulum illum
magnum qui de praedicto lucido sedente in throno
protendebatur, et inter idem aedificium conspexi
quasi rotam in aere pendentem, et in ea imaginem
hominis usque ad pectus apparentem, et in mundum
acutissime prospicientem. Ante angulum vero
ejusdem aedificii ad austrum vergentem, imago alia
intra ipsum aedificium super pavimentum apparebat;
quae se ad praedictum juvenem cum magna hilaritate
convertebat. Et his imaginibus talis erat similitudo,
ut, caeterae virtutes quas prius videram, sericinis
omnes vestiebantur indumentis. Omnes quoque
albis velaminibus capita sua obtectae erant: excepta
illa quae a dextris media praedictarum trium
stans, nudo capite candidos capillos habere videbatur.
Nulla autem earum pallio circumamicta fuerat;
praeter eamdem mediam ipsarum trium quae albo pallio
induebatur. Sed tunicis albis omnes vestiebantur:
excepta illa quae in rota apparens tunicam subnigram
habebat. Et praeter hanc quae sinistris media earumdem
trium existens tunica pallidi coloris utebatur.
Omnes etiam calceamentis albis indutae fuerant: excepta
media ipsarum trium cujus indumenta pedum
nigra videbantur, et diverso colore depicta. Sed haec
dissimilitudo fuit in eis. In pectore imaginis quae media
fuit trium praedictarum sibi astantium, duae fenestellae
apparuerunt, et supra ipsas, cervus ad dextram
ejusdem imaginis versus: ita ut anteriores pedes
suos super fenestram dextram et posteriores super
sinistram posuisset, quasi se ad currendum coaptasset.

Et eadem imago dicebat: Ego sum fortissima,
columna et non mobilis levitate instabilitatis, ita ut
a flabro venti possim commoveri ut folium arboris
quod ab eo movetur, et hac et illac propellitur;
sed perdurare debeo in vero lapide qui est verus Filius
Dei. Et quis potest me commovere? Quis potest
me laedere? Hoc non poterit fortis aut debilis
princeps aut ignobilis, dives aut pauper, quin
perseverem in vero Deo qui non commovebitur in
aeternum. Nec ego movebor; quia supra fortissimum
fundamentum fundata sum. Nolo enim esse cum
adulantibus qui a vento tentationis in omnes vias
sparguntur, nunquam in requie stabilitatis persistentes,
sed semper ad inferiora et deteriora cadentes.
Sic autem non ego: quoniam supra firmam
petram posita sum. Sed imago quae ad dextris
ejus erat, praedictum cervum aspiciens dicebat:
Quemadmodum desiderat cervus ad fontes aquarum
ita desiderat anima mea ad te, Deus (Psal. XLXI).
Unde volo transilire montes et colles, ac imbecillitatem
dulcedinis transitoriae vitae, respiciens tantum
simplici corde ad fontem aquae vivae; quia ipse
innumerabili gloria plenus est cujus suavitate satiari
nemo potest, taedio saturitatis ejus. Imago
autem quae a sinistris ejus stabat, ad praefatas fenestellas
videns aiebat: Semper aspicio, semper
teneo lumen verum et aeternum: nec cogitando
aut suspiciendo ac intuendo satiari potero perpetua
dulcedine quae est in superno Deo. Sed
imago quae contra aquilonem in rota apparuit, in
dextra manu virentem ramusculum habuit; ipsa
vero rota assidue circumvolvebatur eadem imagine
in ea immobili permanente. In circuitu autem ejusdem
rotae scriptum erat: Si quis mihi ministrat me
sequatur; et ubi sum ego, illic et minister meus erit
(Joan. XII). Et in pectore ipsius imaginis sculptum:
Ego sum hostia laudis in provinciis. Et ipsa imago
dicebat: Vincenti dabo edere de ligno vitae quod
est in paradiso Dei mei, quia fons salutis mortem
submergens rivulos suos in me transfudit et me
virentem in redemptione fecit. Imago vero quae
ante angulum ad austrum respicientem apparebat,
tanti splendoris in facie erat ut eam perfecte intueri
non possem. Sed ab utroque latere suo alam
albi coloris habebat, quarum latitudo longitudinem
cujusdam imaginis superabat, et ait: Quis tantae
fortitudinis est, ut tentet Deo repugnare? Et quis
hujus audaciae est qui audeat me denudare et corrumpere
in turpitudine odii et invidiae? Deus justus
est et unus in sincera potestate et gloria. Eum
semper amplecti volo puro corde et laeta facie, semperque
gaudere in omnibus justitiis ejus. Nolo
autem esse mutabilis, sed semper in uno animo
durare et assidue Deum laudare. Unde nec diabolus
nec malevolus homo me poterunt emollire, aut ad
hanc rabiem dolositatis dejicere; quin semper imitatrix
pacis in recta unanimitate perseverem. Transacto
autem mundo, clarius in coelesti visione apparebo.
Post haec vidi et ecce omne pavimentum
praedicti aedificii totum ut album vitrum apparuit,
a se reddens splendorem serenissimum. Sed et
splendor lucidi illius sedentis in throno, qui omnia
haec mihi demonstrabat per ipsum pavimentum usque
in abyssum resplenduit. Inter circulum autem
illum de sedente in throno protensum, et inter hoc
aedificium terra tunc apparuit, et quasi aliquantulum
deorsum vergens ita ut ipsum aedificium inde velut
super montem positum videretur. Et lucidus qui
sedebat in throno iterum mihi dicebat: Filius Dei
viventis natus ex Virgine, ipse lapis angularis existens,
quem ii reprobaverunt qui in lege Dei ob
salutem suam aedificare debuerunt, quod tamen
facere recusaverunt magis diligentes tenebras quam
lucem et mortem quam vitam: potenter in his
regnat, qui tactu Spiritus sancti ardentes, salubriter
se ipsos exterius conculcant, ad interiora spiritus
toto adnisu in plenitudine virtutum et bonorum
operum se rapientes.

Idcirco etiam in summitate orientalis anguli praemonstrati
aedificii, ubi praedictae duae partes muri
ipsius, illa lucida et lapidea videlicet conjunctae
sunt, quasi septem gradus candidissimi lapidis
vides, quoniam in altitudine justitiae a vero oriente
qui lapis angularis in divino opere est emanante
ubi duae conjunctiones necessariae munitionis, scilicet
speculativa scientia et humanum opus in unanimitate
quietis sibi cohaerent: adest septenarius
ascensus candidissimae fortitudinis, plenus rectissima
actione existens, quam Deus operatur et perficit
in homine, ut in sex diebus operatus in septimo
requievit.

Qui ad lapidem illum magnum super quem praefatus
lucidus sedens in throno apparet, in modum testudinis
decenter advoluti videntur; quia omnis actio
quae fide et opere in fidelibus hominibus perficitur,
timori Domini cui ipse fortissima omnipotentia praesidet
qui cuncta regit, auctoritate providentiae ejus
dignissimo compositionis effectu coadunatur. Unde
et super illos gradus sedes posita est, id est super
opera quae Deus operatur in hominibus firmissimum
protectionis firmamentum regentis et adjuvantis
eos; quia quicunque vult cum eo perseverare,
non decidet in errore; quoniam ipse fortissimum
sustentaculum existit, super quod omnis
justitia constituta est. Et super sedem juvenis quidam
sedens est constantissimo regimine Filius hominis
Filius Dei in omni justitia cum Patre et Spiritu
sancto regnans Deus unus; virilem et nobilem
vultum habens, quia ipse fortissimus leo destruxit
mortem nobili facie, sine peccato scilicet visibilis
veniens, natus ex virgine; pallidi tamen coloris
existens, quoniam cum terrenis terrenum honorem
non quaesivit, sed humillimus, modicus et pauper
in sancta humilitate apparuit.

Unde etiam capillos subnigros usque scapulas
suas descendentes habet, quia Judaicus populus
claritatem fidei quae in incarnatione ejusdem Filii
Dei demonstrata est non quaerens, obumbratus in
umbra exterioris intellectus legis pertinaciter et
infideliter tabuit; ortus tamen in capite justitiae et
usque ad humerum fortitudinis ubi perfectum opus
in humanitate Filii Dei floruit perveniens, ibi in
incredulitate sua finem accepit. Et purpurea tunica
indutus est; quoniam in charitate sanguinem suum
fundens, hominem qui perierat redemit.

Quod autem a capite usque ad umbilicum tibi
apparet: hoc est quod ab incarnatione ejus usque
ad praesens tempus opera quae gessit in Ecclesia fidelibus
manifesta sunt, sed ab umbilico deorsum
obumbratus tibi ad videndum est; quia illa quae a
tempore hoc usque ad completionem saeculi hujus,
in eadem Ecclesia futura sunt, nec videri nec
sciri poterunt nisi quantum revelatione divina et
fide catholica percipiuntur, quoniam maximae coruscationes
virtutum quae ante novissimum diem
in hominibus manifestandae sunt, adhuc hominibus
incognitae latent. Et ipse respiciens in mundum,
quia idem Filius Dei aspectu misericordiae
suae dirigens ad homines, propter praeteritas et futuras
causas dicit fidelissima verba suae admonitionis
ad eos, ut ipsi in sanctis ejus coelestem militiam
imitentur effugientes pericula peccatorum, et ut
fortissime praeliando supernam felicitatem adipiscantur
in factis suis contradicentes poenis impiorum.

Sed quod in eadem orientali plaga vides super
pavimentum praefati aedificii coram eodem juvene
tres imagines juxta se stantes, et illum devotissime
inspicientes: hoc est quod in ortu justitiae, carnalia
desideria deprimentis, in dispositione omnipotentis
Patris apparente Filio Dei in carne, hae
tres virtutes in devotione unanimes per virtutem
trinitatis constantissimae manifestatae sunt ad ipsum
dirigentes aspectum suum; quia illum in fidelibus
hominibus desiderant et quaerunt. Unde etiam contra
aquilonem inter circulum illum magnum qui de
praedicto lucido sedente in throno protenditur, et
inter ipsum aedificium conspicis quasi rotam in
aere pendentem, et in ea imaginem hominis usque
ad pectus apparentem, et in mundum acutissime
prospicientem; quia adversus diabolicas artes inter
secretam potestatem Dei et spiritualem aedificationem
ipsius circuitio misericordiae ejus in mentibus
hominum quasi in aere pendens, et nunc potentiam
justitiae Dei tangens, nunc opus ipsius in eis fortiter
confirmans volvitur, in qua perfectio Christiana in
contemptu mundi usque ad pectus fortitudinis suae
apparet; quia virtus haec in robore fortissimi certaminis
confidens in Deum, homines in mundo saeculariter
conversantes acutissimo intuitu admonitionis
suae commonet, ut in abjectione terrenorum
imitentur praecedentis Filii Dei exemplum, constantissima
intentione fortiter aspirantes ad ipsum. Idcirco
etiam ante angulum ejusdem aedificii ad austrum
vergentem, imago alia intra ipsum aedificium
super pavimentum apparens, se ad praedictum juvenem
cum magna hilaritate convertit; quoniam ut
casus hominis per bonitatem superni patris in ardore
fructuositatis restauraretur ad vitam, haec
virtus in plenitudine divini operis saecularia conculeans,
et in dulcedine sui affectus se aperte manifestans,
ad Filium Dei in consortio angelici ordinis
cum gaudio fidelium hominum intendit, quia in
incarnatione ejusdem Salvatoris per supernam virtutem
floruit. Sed his imaginibus una similitudo
est, quia pari devotione Deum manifestant in hominibus,
qui ipsum in operibus suis concorditer
magnificant.

Unde etiam ut caeterae virtutes quas prius vidisti
sericinis omnes vestiuntur indumentis; quoniam
in viribus suis reliquis virtutibus quae tibi
superius veracissimae demonstratae sunt, dissimiles
non existunt, sed in leni negotio suavissimi operis
fidelium hominum, semper ad Deum pariter sursum
tendentes sunt. Quod autem omnes albis velaminibus
in capitibus suis obtectae sunt, hoc est quod
simul in candido proposito legalis institutionis cum
magna colligatione ante Deum caput omnium occupatae
sunt, ut mulier ante virum suum velari solet,
excepta illa quae a dextris mediae praedictarum
trium stans nudo capite candidos capillos habere
videtur; quia eadem prosperitate roboris per supernam
trinitatem apparentis, nulla sollicitudine hujus
saeculi gravata, in candore tantum coelestis desiderii
quaerit dissolvi et esse cum Christo, propter
quod etiam nulla earum pallio circumamicta est;
quoniam ab omni officio servitutis denudatae sunt,
per quod ab officio libertatis suae semper videlicet
in coelum aspicere, et ad Deum anhelare possint
impediri, nihil aliud desiderantes nisi quod a terrenis
rebus separatum est, praeter mediam ipsarum
trium quae albo pallio induitur; per quod in sustentatione
divina pulchritudo discreti operis beatae
legis insinuatur, cum quo eadem virtus ita circumamicta
obtegitur ut homo pallio suo circumdatur.
Sed quod tunicis albis omnes vestiuntur: hoc est
quod in candore bonorum operum absque nigredine
pravorum morum conversantur qui in nequitiis et
vitiis obcaecatae infidelitatis obtenebrantur: excepta
illa quae in rota apparens, tunicam subnigram habet;
quia haec in volubilitate divinae clementiae his
actibus circumdata est, quae in districtione sua
carni difficiles sunt, et praeter hanc quae a sinistris
mediae earumdem trium assistens tunica pallidi
coloris utitur; ipsa in adversitate per munimentum
summae majestatis ad defensionem sui circumdata
et vallata, lacrymabili moerore gementis operis,
in quae flens et ejulans ad Deum semper suspirat.
Unde etiam omnes calceamentis albis indultae
sunt; quoniam in morte Filii mei lucentes
viam pacis in mentibus hominum parant, quatenus
coelestia desiderent, excepta media ipsarum trium
cujus indumenta pedum nigra videntur et diverso
colore depicta; quoniam haec sub protectione Dei
manens, sed magna schismata infidelium in irrisione
nigredinis a via veritatis deviantium sustinens,
recto tamen itinere fidei decorata in mortificatione
Filii mei non dissidens per multas infestationes
diabolicarum artium et per diversas tribulationes
morum hominum, in sua fortitudine et pulchritudine
perseverans tendit ad superna. Sed tamen
dissimilitudo est in eis; quia quamvis unanimes et
sibi invicem in operatione sunt adhaerentes, tamen
suas vires unaquaeque in subjectis sibi hominibus singulariter
in fervore supernae claritatis demonstrat.

Unde imago quae media est trium praedictarum
sibi astantium, declarat constantiam; quae columna
et munimen est earum quae sibi adhaerent virtutum
in medio hujus numeri Trinitatem sanctam significantes,
se manifestans et hominibus ut in bonis
operibus constantes sint ostendens, quia etiam
Christus Deus et homo opera sua quae in mundo
operatus est, bono fine consummavit, sicut et virtus
haec firmamentum interiorum virtutum in hominibus
existens, cum magna disciplina homines ad
Deum perducit. Ergo et in pectore ejus duae fenestellae
apparent: quod est in cordibus hominum
manifestatio coelestium in duobus speculis fidei demonstrata,
quoniam divinitas et humanitas in Filio
Dei credenda est; per quem virtus illa in hominibus
perfecta a fortitudine rectitudinis suae non movebitur.
Sed super ipsas fenestras cervus ad dextram
ejusdem imaginis versus apparet, quia super
fidem hanc quod Filius Dei Deus et homo creditur
ipse per credulitatem fidelis populi firmissime ponitur,
cum per cursum velocitatis suae coeleste desiderium
designans, ad dextram constantiae vertitur;
quoniam vita aeterna in perseverantia boni
operis reperitur, ita ut anteriores pedes suos super
fenestram dextram, et posteriores super sinistram
ponat; quia quod ipse verus Deus sit, nec in tranquillitate
fidei contemnendum, aut quod verus homo
sit nec in ejusdem fidei impugnatione ab ullo Deum
veraciter diligente diffidendum est. Unde et se
quasi ad currendum coaptat, quoniam salvatio animarum
in cursu ejus reperta est; cum ipse in magnis
doloribus properans ad passionem crucis, vitam
in veritate perseverantibus contulit, ut et virtus
haec in verbis suae confessionis supra designat.

Sed secunda imago quae a dextris ejus est, coeleste
desiderium praefigurat, in coelum semper aspiciens
et ad salvationem tendens, per quod constantia
prosperitatem caducorum non appetens,
magis felicitatem aeternorum desiderat. Quapropter
et praedictum cervum inspicit; quia Filium Dei in
lucidissimo opere suo assidue attendens, in dulcissimis
amplexibus illius saturari non poterit, quemadmodum
et superius in locutione desiderii sui
affirmat.

Tertia autem imago a sinistris ejus stans, ostendit
compunctionem cordis atque recordationem
mentis assidua contritione exsilium suum gementem
et plorantem, cujus beata effusione constantia
contrarietatem sinistrae partis quae perditio animae
est declinans, ad vitam de morte festinat. Unde
etiam ad praefatas fenestellas aspicit; quoniam in
cordibus fidelium omnem intentionem suam ad
Filium Dei, tam in humanitate quam in divinitate
regnantem intendens, ejus dulcedine continua visione
perfrui delectatur, sicut etiam in verbis suis
aperta manifestatione demonstrat.

Sed imago quae contra aquilonem in rota apparet,
perfectionem Christi et contemptum mundi
praetendit, quia plenitudo virtutum in abjectione
saecularium per Filium Dei apertissime declarata
est; qui inter homines conversatus terrenis non
inhians, imitatores suos fortiter ad coelestia toto
ardore commonuit anhelare. Quae in dextra manu
virentem ramusculum habet, quoniam in felicitate
salvationis animae opus viridissimi et pulcherrimi
germinis beatarum virtutum quod inspiratione
Spiritus sancti perfusum est, continet. Quapropter
et ipsa rota assidue circumvolvitur eadem imagine
in ea immobili permanente, quia misericordia Dei
pia compassione se ad homines flectens, et miseriis
eorum compatiens, se quaerentibus semper flexibilis
est, perfectione Christi in contemptu mundi
nullam mobilitatem instabilitatis habente, sed
semper ad ea tendente quae sunt sine ulla mutabilitatis
offensione. Quod autem in circuitu ejusdem
rotae scriptum est: Si quis mihi ministrat me sequatur.
Et ubi sum ego illic et minister meus erit
(Joan. XII): hoc est quod ubique flexibilis misericordia
Dei, hoc continet in se, quod quicunque
Filio Dei obsequium exhibuerit exemplum ejus
imitando, in coelesti beatitudine gaudebit, cum
ipso consortium sine fine adepturus angelorum.
Unde etiam in pectore imaginis sculptum apparet.
Ego sum hostia laudis in provinciis; quia Christus
sapienter contemptum docens saecularium, per secretum
consilii sui cordibus electorum suorum
insinuat, quod ipsum omnis fidelis anima hostiam
Patris oblatum in ligno crucis, intima devotione
veneratur et adorat: cum etiam in toto terrarum
orbe gloriam et laudem ejus, vox et lingua omnium
fidelium propter remunerationem vitae non
cesset resonare, ut etiam ipsa in locutione sua
aperte propalat.

Imago vero quae ante angulum ad austrum respicientem
apparet: significat concordiam, rabiem
malignorum spirituum fugientem, sed consortium
beatorum angelorum amplectentem, cum ipsa ob
amorem Dei scissuras infidelium devitat; et ad
visionem perpetuae pacis anhelat. Unde et tanti
splendoris in facie est, ut eam perfecte intueri non
possis; quoniam mortifero odio et invidia carens,
majorem claritatem in animabus hominum parat,
quam mortalis mens capere valeat fragili corpore
gravata. Sed quod ab utroque latere suo alam albi
coloris habet quarum latitudo longitudinem ejusdem
imaginis superat; hoc est quod et in prosperis
et in adversis ad sudorem justi laboris se conjungentibus,
illa virtus protectionem suae candidissimae
bonitatis extendens, plus in latitudine expansionis
suae quam possidet in charitate supernorum tenet,
quam in longitudine nascentis humani generis habeat;
quia finito mundo ipsa super coelos coelorum
volans, magis tunc quam nunc in claritate sua
apparebit. Ubi nihil terrenum nihilque caducum
quaeritur; sed quod coeleste ei aeternum est, dulcissima
amplexione amatur, et ubi omnia clara
atque laeta perdurabunt; abstersa omni nebula
iniquitatis, quemadmodum et in verbis professionis
virtutis hujus fideliter denuntiatur.

Quod vero vides pavimentum aedificii totum ut
album vitrum apparens et ex se reddens splendorem
serenissimum: hoc est quod fortitudo verae fidei
portans et explanans opus et civitatem Dei, tota
in candore et in speculo simplicitatis purissima et
planissima est, ipsa fide cum omnibus operibus ad
se pertinentibus in ipsa civitate Dei vigilante et
aedificante, quatenus Deus in initio bonorum operum
hominum per splendorem serenissimae intentionis
tangatur; et in fine eorum per salvationem
animae apertissime cognoscatur, quia peracta operatione:
fides ipsa ostendit qua devotione quaeque
anima Deum quaesivit. Unde et splendor lucidi illius
sedentis in throno qui omnia haec tibi demonstrat
per ipsum pavimentum usque in abyssum resplendet;
quoniam gratia omnipotentis Dei cuncta regentis
quae in hac visione cognoscis tibi manifestantis,
per fortitudinem fidei diabolum in perditione
mortis ad nihilum redegit. Quomodo? Deus
serpentem antiquum et mortem aeternae perditionis
per purissimam fidem, quae est in regeneratione
spiritus et aquae dejecit in profundum perpetuae
confusionis, fortiter pertransiens tenebras infidelitatis,
cum Filius Dei fideles suos admonuit, ut
verba doctrinae suae ab ipso accepta in mundum
emitterent.

Sed quod inter circulum illum a sedente in
throno protensum, et inter hoc aedificium terra
tantum apparet, quasi aliquantulum deorsum vergens,
ita ut aedificium inde velut super monte positum
videatur; hoc est quod inter fortitudinem
potestatis omnipotentis Dei et inter electum opus
bonitatis ipsius, plurimi homines sunt qui veram
fidem abnegantes magis temporalia quod aeterna
sectantur, ut sunt pagani, Judaei ac falsi Christiani
semper de malo in malum descendentes, nec in
caducis rebus speculum catholicae fidei sursum
aspicientes, sed magis in voluptatibus suis pravum
opus in profundum peccatorum protrahere laborantes;
ita ut maximum et pulcherrimum opus Dei,
inter tenebras hujus infelicitatis omni homini illud
quaerenti in altitudine summae bonitatis palam appareat;
ut Joannes dilectus evangelista in revelatione
divina testatur, dicens: Et sustulit me in
spiritu in montem magnum et altum, et ostendit
mihi civitatem sanctam Hierusalem descendentem de
coelo habentem claritatem Dei (Apoc. XXI). Hoc tale
est: Spiritus elevat spiritum. Quomodo? In virtute
sua Spiritus sanctus trahit hominis mentem de
pondere carnis, ut possit volare in visione oculorum
spiritus illius qui interiora videt non obscuratus
caecitate carnalium voluptatum. Quid hoc?
Sed Spiritus sanctus sursum elevat spiritum hominis
ad montem coelestium desideriorum: ut
perspicue considerare valeat opera quae in spiritu
peragenda sunt, quod est magnitudo operum Dei;
cui mille artes diabolici operis substratae sunt, ita
quod eis dominatur sicut mons planitiei terrae praefertur,
et quod immobile fundamentum est sicut
mons qui de loco suo non transit, tantae etiam
altitudinis existens quod mortalis homo eam in
sensu suo enarrare non possit; quia omnem humanam
prudentiam superexcellit, quae de terrenis
mentibus terrenarum qualitatum ascendit. Et sic
fideli et sanctae animae opera spiritus ostenduntur:
sicut etiam coelestis Hierusalem sine opere manuum
carnis, per opus a Spiritu sancto datum spiritualiter
aedificanda est, ita magnitudine et altitudine sanctorum
operum in spiritu apparente, ut eadem
civitas in operibus bonis quae tactu Spiritus sancti
fiunt in hominibus, adornatur; quoniam ipsa
sic supra montem posita et innumeris aedificationibus
aedificata, in se nobilissimos lapides qui sanctae
animae in visione pacis sunt, colligit ab omni
putredine peccati purgatos. Unde etiam cum ipsis
pretiosis lapidibus ut aurum fulget quia in bonis
hominibus sapientia opus suae claritatis demonstrat.
Sed opera illa in rectitudine justitiae peracta,
cum quibus etiam ipsa coelestis Hierusalem adornata
perficitur, unde exorta venerunt? videlicet
de altitudine coeli, quoniam ut ros de nubibus descendit
et terram humore suo perfundit; sic bona
opera a Deo in homines descendunt, et infusione
Spiritus sancti rigantur; ita quod fidelis homo
bonum et suavem fructum generans, consortium
supernae civitatis adipiscitur. Sic ergo coelestia
opera per donum Spiritus sancti de coelo in homines
venientia, habent claritatem in ipso, a quo
etiam emanaverunt. Quomodo? Quia claritas Dei in
bonis operibus justorum hominum fulget: ita quod
ipse tanto ardentius in terra cognoscitur, adoratur
et colitur per quas virtutes ipsa facta civitas in
ornamentis suis decoratur; quia homo adjutorio
Dei bona opera faciens, eum in mirabilibus suis
veneratur. Et sic est haec revelatio per oculos spiritus
visa et cognita, ut inspiratione Spiritus sancti
recta opera in hominibus peracta coram Deo in
supernis apparent.

Itaque, ut praemonstratum est Deus operatur ab
oriente et a septentrione et ab occidente ad meridiem;
ubi per filium suum in dilectione Ecclesiae
omne quod ante constitutionem mundi praedestinatum
fuerat, ad effectum illum perducit qui novissimus
dies est, sicut etiam hoc opus suum
per se educens illud cum praedictis in mystica
designatione turribus et virtutibus confirmatum
et ornatum, atque in summa perfectione completum
reducit ad seipsum. Quomodo? Justitia justae
actionis post casum Adae designata in Noe;
ad novissimum diem tendit multis miraculis circumvallata,
quae Deus in electis suis per diversa
tempora demonstrare non cessavit ut in praeparatione
in Noe, et in ostensione in Abraham et in
Mose, et in operatione in filio suo. Quomodo?
Ante tempora in corde coelestis Patris erat quod
Filium suum in fine temporum pro vera salute et
redemptione perditi hominis mittere voluit in
mundum; qui natus ex virgine omnia quae antiqui
sancti Spiritu sancto repleti praedixerant, perfecto
opere complevit, veluti brachium hominis se primum
flectit ad opus, et ut deinde manus operatur.
Quid hoc? Justitia videlicet justo judicio Dei cum
Adam de terra floriditatis projectus est: coepit
primum in Noe moveri ut in prima junctura humeri,
ita tendens ad fortiora in Abraham et in
Mose quasi ad flexibiliora secundum juncturam brachii,
sic tandem perveniens ad perfectum opus in
Filio Dei, per quem omnia signa et praeconia veteris
legis aperto opere completa sunt; et per quem
omnes virtutes cum quibus coelestis Hierusalem in
filiis suis adornabitur, certissima declaratione in
regeneratione spiritus et aquae manifestatae sunt,
ut manus in digitis suis opus quod operatur ad
perfectam ostensionem perducit: hoc modo opus
meum ad gloriam meam et ad tuam confusionem
perficio, o diabole, tibi per fortitudinem brachii
mei oppositus in aquilone, in septentrione et in
occidente, nec non etiam secundum solis cursum
tibi resistens ab oriente et a meridie, ita te subvertens
in occidente, quatenus in omni parte confusus
sis, quia in ecclesia mea quae mons est fortitudinis,
ad interitum tuum, o deformissime impostor,
facio opus justitiae et sanctitatis; ita ut tu
devictus omnino intereas, qui volebas ut plebs mea
interiret. Qui autem acutas aures interioris intellectus
habet: hic in ardente amore speculi mei ad
verba haec anhelet, et ea in conscientia animi sui
conscribat.

VISIO UNDECIMA

SUMMARIUM.---De quinque ferocissimis cursibus temporalium regnorum. De cane igneo. De fulvo leone.
De equo pallido. De nigro porco. De griseo lupo. De colle quinque apices habente et de quinque funibus
bestiarum quid significet. Verba Job ad eamdem rem. Quod Ecclesia a perfectione sua fulget in decore justitiae
usque ad tempus Antichristi. Quod tunc fides Ecclesiae quasi in dubio est praeter testimonium Enoch et
Eliae. Quod ante finem mundi testimonio eorumdem sponsus Ecclesiae candidissime fulgebit, devicto filio
perditionis et manifestata fide veritatis. Verba David ad eamdem rem. Quod Ecclesia, refrigescente justitia,
multas et diversas passiones, et persecutiones lamentabiliter sustinebit. Quod Antichristus horribili terrore
fideles dilanians, fetorem suae crudelitatis et insaniam mordacitatis suae hominibus infundit. Quod Filius
perditionis quos blanditiis non potest, crudelissimis persecutionibus incurvare tentabit. Quod Ecclesia in
consummatione mundi nobilissimo sanguine perfundetur, usque ad duos testes veritatis. Quod nos in
septimo millenario sumus. Qua de causa Deus nova secreta et multa mystica hactenus latentia per non
loquentem et indoctum loquitur. Exhortatio Dei ad doctores ne hunc sermonem spernant, sed vel
victoriosissimum vexillum contra filium iniquitatis elevent. Verba Spiritus sancti ad Ecclesiam de novissimo
tempore. Evangelium de eodem. Quod turbato orbe quatuor elementa abluentur et Ecclesia in filiis suis
implebitur, ne membra desint capiti. Quod cursus mundi nunc in septimo numero est, et post laborem
sigilla Scripturarum aperte et leniter ut in hoc libro proferuntur, et alius numerus non est, quod
superest, homini sciendum non est. Quare Deus Filium suum voluit incarnari. De Antichristo et matre
ejus. Quod a matre magicis artibus instructus, in diversis creaturis voluntatem suam permissione Dei
exercet. De potestate ejus et diversis miraculis quae facere videtur. Verba Moysi de visione Dei. Quod
quidam a diabolo decepti portenta in creaturis fallaciter ostendunt; sed eas in alium modum transmutare
non possunt. Quod diverso modo Antichristus suos decipiat et cur hoc illi permissum sit.
De simulata morte Antichristi, de scriptura maledictionis; qui huic contradixerit, occidetur.
Verba Joannis. De Enoch et Elia quare ad id tempus reservati sunt. Verba illorum ad filios Dei.
De veris signis illorum quibus falsa Antichristi abjiciantur. Quod permissione Dei consummati, mercedem
laborum suorum consequentur. Quod omnia membra Ecclesiae ex praesumptuosa arrogantia Antichristi,
tremore concutientur, putantis se posse penetrare secreta coelestia. Quod potestas Dei manifesta virtute
filium perditionis ad modum diaboli in aeterna damnatione prosternit. Quod infernalis fetor et nebula
locum elationis illius replebit ut decepti redeant. Quod filio perditionis prostrato, sponsa Christi candore
mirae pulchritudinis clarescet errantibus ad viam veritatis redeuntibus. Quod diem judicii nemo scire
poterit nisi Deus. Exemplum de Samsone.

Deinde vidi ad aquilonem, et ecce ibi quinque bestiae
stabant, quarum una erat ut canis igneus,
sed non ardens, una ut leo fulvi coloris, alia ut
equus pallidus, alia ut niger porcus, alia ut lupus
griseus, et se ad occidentem vertebant. Et in occidente
coram bestiis illis veluti quidam collis
quinque apices habens apparuit; ita ut ab ore cujusque
bestiae funis unus ad unumquemque apicem
ipsius collis extenderetur, omnes subnigri coloris,
praesertim funem illum qui ab ore lupi tendebatur,
qui ex parte niger et ex parte albus videbatur. Et
ecce in oriente, juvenem illum quem prius super
angulum conjunctionis lucidi et lapidei muri aedificii
purpurea tunica indutum videram, super ipsum
angulum iterum vidi, sed nunc ab umbilico deorsum
mihi apparentem: ita vides ut ab umbilico
usque ad locum illum ubi vir discernitur quasi aurora
fulgeret, et ibi erat veluti lyra cum chordis
suis in transversum jacens, et ab hoc loco usque
ad calces pedum, id est ad mensuram duorum
digitorum transpositorum superius tangentem talum
umbrosus erat ac ab illa mensura per totos
pedes suos lacte candidior apparebat. Sed et illa
muliebris imago quam ante altare quod est ante
oculos Dei prius conspexeram, nunc etiam mihi et
hic iterum ostensa est; ita tamen quod eam etiam
ab umbilico ventris deorsum viderem. Nam ab umbilico
usque ad illum locum ubi mulier cognoscitur,
varias et squamosas maculas habebat. In loco autem
muliebris cognitionis monstruosum et nigerrimum
caput apparuit igneos oculos, et aures
ut aures asini, et nares et os ut nares et os leonis
habens ac magno hiatu frendens, et velut ferreos
ac horribiles dentes horribiliter acuens. Sed
ab illo capite usque ad genua sua imago illa alba
et rubea et velut multa contritione contusa erat. Ab
ipsis autem genibus usque ad duas zonas quae per
transversum superius tangentes calcem pedum albae
videbantur, sanguinea apparebat. Et ecce illud monstruosum
caput se tanto fragore a loco suo emovit
ut omnis muliebris imago in omnibus membris
suis inde concuteretur. Sed et velut magna massa
multae faecis ipsi capiti conjuncta est, unde illud
supra quemdam montem se elevans altitudinem coelorum
ascendere tentavit. Et ecce velut ictus tonitrui
repente veniens, ipsum caput tanta fortitudine
repercussit quod et de monte illo cecidit et quod
spiritum in mortem emisit. Unde subito fetens nebula
montem ipsum totum comprehendit, in qua
caput illud tanta sorde involutum est ut astantes
populi in maximum terrorem converterentur, ipsa
quidem nebula circa ipsum montem aliquantulum
diutius immorante. Quod astans populus cernens,
multo timore concussus adinvicem dicebat: Heu!
heu! quid est hoc? quid videtur nobis hoc esse?
Ah nos miseros! quis nos adjuvabit? aut quis nos
liberabit? Nescimus enim quomodo decepti sumus.
O omnipotens Deus, miserere nobis! Revertamur,
revertamur ergo; properemus testamentum evangelii
Christi, quoniam ah, ah, ah! amare decepti sumus.
Et ecce pedes praedictae muliebris imaginis candidi
apparuerunt, splendorem super splendorem solis
reddentes. Audivique vocem de coelo mihi dicentem:
Quamvis omnia quae in terra sunt ad finem
suum tendant, ita quod mundus in defectu virium
suarum positus ad exitum suum multis aerumnis et
calamitatibus oppressus incurvetur; tamen sponsa
Filii mei tam a praenuntiis filii perditionis quam
ab ipso perditore in filiis suis multum fatigata nequaquam
contereretur, quamvis ab eis multum impugnetur.
Cum ipsa in fine saeculorum robustior et
validior exsurgens pulchrior et clarior reddetur;
quatenus hoc modo ad amplexus dilecti sui suavius
et dulcius procedat. Quod et haec visio quam
cernis mystice designat. Vides enim ad aquilonem,
et ecce ibi quinque bestiae stant, quae sunt in carnalibus
desideriis quibus macula peccati non deest,
quinque ferocissimi cursus temporalium regnorum
ferociter in se bacchantes.

Quarum una est ut canis igneus sed non ardens;
quia cursus temporum illorum homines suae constitutionis
mordaces habebit, in sua quidem aestimatione
velut ignis apparentes, sed in justitia Dei
non ardentes. Et una ut leo fulvi coloris est; quoniam
cursus ille bellicosos homines sustinebit,
multa quidem bella moventes, sed in eis rectitudinem
Dei non inspicientes, quia in fulvo colore
regna illa incipient fatigationem debilitatis incurrere.
Alia autem ut equus pallidus; quia tempora
illa homines in diluvio peccati lascivos et in velocitate
voluptatis suae operationem bonarum virtutum
transilientes producent, ubi tunc cor regnorum
illorum in pallore ruinae suae confringetur, quoniam
ruborem fortitudinis suae tunc perdet. Sed alia, ut
niger porcus; quoniam cursus ille rectores magnam
nigredinem tristitiae in se ipsis facientes habet,
et se luto immunditiae involventes, videlicet
divinam legem in multis contrarietatibus fornicationum
et aliarum similium abominationum postponentes,
ac multa schismata divinorum praeceptorum
in sanctitate machinantes.

Alia vero ut lupus griseus; quia illa tempora habebunt
homines multas rapinas tam in potestatibus
quam in reliquis successibus sibi ipsis congerentes
cum in his certaminibus, nec nigros nec albos,
sed velut griseos in versutiis suis se ostendentes:
capita regnorum illorum dividentes dejicient, quoniam
tunc veniet tempus irretitionis animarum
multarum, ubi error errorum ab inferno usque ad
coelum erigetur; ita quod filii lucis torculari martyriorum
suorum imponentur, Filium Dei non negantes,
sed filium perditionis abjicientes qui diabolicis
artibus voluntates suas perficere tentabit. Et
hae bestiae se ad occidentem vertunt, quoniam
haec caduca tempora cum occidente sole cadunt;
quia sicut ille oritur et occidit, ita etiam faciunt homines
cum hic nascitur et cum ille moritur.

Unde etiam ibi in occidente coram bestiis illis
velut quidam collis quinque apices habens apparet;
quia in carnalibus concupiscentiis in ipsis excursibus
disposita potestas, quinque altitudinum propalata
ostenditur, ita ut ab ore cujusque bestiae
funis unus ad unumquemque apicem ipsius collis
extendatur; quoniam ab initio illorum temporum
tenor prolixitatis ad quamque altitudinem dispositae
potestatis protenditur, omnes subnigri coloris praeter
funem illum qui ab ore lupi protenditur qui ex
parte niger et ex parte albus videtur, quia istae prolixitates
sunt in varietate contumaciae voluptatis
hominum. Tenore illo qui in voracitate rapinae
positus est in parte nigredinis, multas iniquitates
protendente, ita tamen quod ex ipsa hi in multo
candore justitiae procedunt qui terrentibus miraculis
filio perditionis ut ipsi resistant occurrent,
quemadmodum servus meus Job de justo viro justitiam
facientem ostendit dicens: Innocens contra
hypocritam suscitabitur, et tenebit justus viam suam
et mundis manibus addet fortitudinem (Job XVII).
Hoc tale est: Qui innocens est sanguinei operis, id
est homicidii et fornicationis et similium malorum
operum velut ardens scintilla contra illum excitatur,
qui semper in operibus suis mentitur. Quomodo?
Quia ille mel nominat; sed venenum devorat
et amicum vocat, quem sicut inimicum suffocat.
Videlicet cum dulcia verba sonant; sed intra se
malitiam habent, et cum amico blande loquitur, sed
illum in insidiis occidere nititur. Sed qui habet
virgam, indigna pecora a se ipso fugans ex recto
itinere cordis sui, habet etiam clara itinera coram
fulgente sole, quoniam ipse clara scintilla et clara
lux in Deo suscitatur quasi fulgens facula; atque
ita fortissimis purissimisque operibus se circumferens,
ipsis apponit fortem loricam et incidentem
gladium, a se etiam vitia expellens et virtutes sibi
concilians.

Quapropter etiam in oriente juvenem illum quem
prius super angulum conjunctionis lucidi et lapidei
muri ipsius aedificii purpurea tunica indutum videras,
super eumdem angulum iterum vides, quia
oriens justitiae Filius hominis, praesidens fortitudini
conjunctionis speculativae scientiae et humano
operi in bonitate Patris sursum aedificante, cum
ipse Filius hominis in voluntate Patris sui sanguinem
suum pro salute mundi ludit (ut tibi monstratum
est) ibi ipse etiam modo sedens in eadem altitudine
ad confirmationem veritatis tibi denuo per
mysteria miraculorum suorum manifestatur, sic
tamen ut nunc ab umbilico deorsum tibi appareat;
quoniam a fortitudine membrorum suorum quae est
electorum ejus, ubi modo ipse Sponsus Ecclesiae
viget usque ad completionem eorum multa admiranda
et obscura signa vides, ita videlicet ut ab
umbilico usque ad locum illum ubi vir discernitur,
quasi aurora fulgeat; quia a perfectione illa cum
jam fidelia membra sua perfectionem fortitudinis
habent usque ad tempus filii perditionis, qui se
virum virtutis esse simulabit in rectitudine se devote
colentium fulgorem justitiae demonstrabit.
Unde et ibi velut lyra cum chordis suis in transversum
jacet; quod est in persecutione illa qua
filius iniquitatis multos cruciatus electis inferet,
gaudium canticorum eorum qui jam propter dira
tormenta quae in corporibus suis patiuntur a corporalibus
nexibus solvuntur, ad requiem transeuntes.

Sed ab ipso loco usque ad calces pedum, id est
ad mensuram duorum digitorum transpositorum
superius tangentem talum ejus umbrosus est; quoniam
a persecutione hac quam fideles a filio diaboli
passuri sunt, usque ad doctrinam duorum testium,
scilicet Enoch et Eliae terrena despicientium, et ad
superna desideria labores suos ponentium, fides ecclesiasticae
institutionis velut in dubio habenda est:
hominibus multo moerore dicentibus: Quid est quod
dicitur de Jesu? Verumne est an secus? Sed ab illa
mensura superius tangente talum per totos pedes
suos lacte candidior apparet: quod est a testimonio
testium illorum aeterna premia exspectantium filio
perditionis devicto, Filius ante finem mundi in catholica
fide candidissimus et pulcherrimus fulgebit,
ita quod tunc palam veritas per ipsum cognoscetur;
et quod falsitas in filio iniquitatis per omnia
abjicietur, ut et David servus mens testatur, ubi
dicit: Rex vero laetabitur in Deo, laudabuntur omnes
qui jurant in eo; quia obstructum est os loquentium
iniqua (Psal. LXII). Hoc tale est: Profunda scientia
quae est magnus status in homine scilicet pulchram
formam linguarum hominum voluntate et dispositione
Dei tangens, strenue symphonizat in altari
Dei, quia Deum novit et beati in laudibus sonantium
mentium currunt, torrens iter verborum in purissimo
fonte fortissimi dominatoris facientes: cum
in perdito tempore destruuntur hiatus sibilorum
diabolicarum artium, quae mentes hominum turpiter
inficiunt. Sed et illa muliebris imago quam
ante altare quod est ante oculos Dei prius conspexeras,
nunc etiam tibi et hic iterum ostenditur;
quia sponsa Filii Dei purissimis orationibus sanctorum
instans, et eas supernae inquisitioni secundum
quod tibi permonstratum est devotissime offerens,
modo etiam tibi in eisdem sacramentis pro assertione
justitiae declaratur; ita tamen quod eam modo
etiam ab umbilico ventris deorsum videas; quoniam
ipsa pro creatione illa qua nunc ecclesiastica dignitate
provehitur, usque ad plenitudinem filiorum
ejus multis miraculorum mysteriis ad tuitionem
multorum, tibi manifestatur. Nam ab umbilico
usque ad locum illum ubi mulier cognoscitur, varias
et squamosas maculas habet: quod est a fortitudine
illa qua modo in filiis suis digne et laudabiliter
viget, usque ad tempus illud ubi filius perditionis
artes suas, quas diabolus primae mulieri immisit
perficere conabitur, varietatem et duritiam in objectione
multorum vitiorum tam in fornicatoriis
quam in mortiferis et rapacibus malis lamentabiliter
et miserabiliter sustinebit. Quomodo? Quoniam
ii qui eam diligere deberent, eam acriter persequentur.

Unde etiam in loco muliebris cognitionis monstruosum
et nigerrimum caput apparet; quia cum
artibus primae seductionis in monstruosis turpitudinibus,
et in nigerrimis iniquitatibus, perditionis filius
insaniens veniet, igneos oculos et aures ut aures
asini, et nares et os ut nares et os leonis habens:
cum furibundos actus nequissimi ignis et
turpissimos sonitus contradictionis, Deum abnegari
faciens hominibus immittit, ita pessimum fetorem
sensibus eorum infundens, ac crudelissima rapacitate
ecclesiastica instituta dilanians, scilicet magno
hiatu frendens et velut ferreos ac horribiles dentes
horribiliter acuens; quoniam voracissimo rictu vitiorum
fortitudinem et insaniam mordacitatis suae,
sibi consentientibus pessime infigit. Et ab illo capite
usque ad genua illa, alba et rubea et velut
multa contritione contusa est; quoniam a pessima
deceptione qua filius perditionis homines primum
blande et leniter seducere conabitur, usque ad tempus
illud cum eos jam crudelius inflectere et incurvare
tentabit, Ecclesia in filiis suis albedinem verae
fidei, sed in ipsa angustiam sanguinei stuporis ac
maximas aerumnas diversarum passionum sustinebit.
Ab ipsis autem genibus usque ad duas zonas quae
per transversum superius tangentes calcem pedum
albae videntur, sanguinea apparet; quia cum jam
velut motionem oppressionis suae sustinuerit, usque
ad duos testes veritatis qui Ecclesiam fortissime
continebunt, jam circa consummationem mundi candorem
justitiae et rectitudinis ostendentes, sceleratissimas
persecutiones et crudelissimas effusiones
sanguinis, in iis qui ipsum perditorem contempserint
patietur. Quid hoc? Cum filius perditionis in
contraria sua doctrina jam fiduciam et fortitudinem
fallaciter confortatus acceperit; tunc et Ecclesia
in cursu festinationis suae nobilissimo sanguine perfundetur,
ubi et ipsa tunc plene jam coeleste habitaculum
construetur. Nam vos, o plateae Hierusalem,
tunc in optimo auro per sanguinem sanctorum fulgebitis;
quia diabolus tunc exstinguetur, quoniam
membra superni regis persecutus est, ita quod ipse
prae magno terrore suo ad nihilum redigetur.

Sed o vos homines, qui in ipsis habitare desideratis,
illum fugite, et Deum qui vos creavit adorate.
In sex enim diebus perfecit Deus opera sua; et in
septimo requievit ab opere suo. Quid hoc? Sex dies
sex numeri saeculi sunt; sed in sexto nova miracula
mundo aedita sunt, ut etiam in sexto die Deus opera
sua complevit. Nunc autem mundus, in septimo numero
saeculi ante novissimum diem, est sicut in
die septimo. Quomodo? Prophetae voces suas compleverunt,
Filius etiam meus voluntatem meam in
mundo perfecit, et aperte Evangelium in toto mundo
praedicatum est, sed et hoc per tempus temporum
pleni numeri, et per plus temporum annorum ipsius
pleni numeri, quamvis in multa diversitate morum
hominum tamen per me bene fundatum perstitit.
Sed nunc catholica fides in populis vacillat, et
Evangelium in hominibus claudicat, fortissima etiam
volumina quae probatissimi doctores multo studio
enucleaverunt: turpi taedio diffluunt, et cibus vitae
divinarum Scripturarum jam tepefactus est. Unde
nunc loquor per non loquentem hominem de Scripturis,
nec edoctam a terreno magistro; sed ego qui
sum edissero per eam nova secreta et multa mystica
quae hactenus in voluminibus latuerunt, velut
homo facit qui limum sibi primum componit: et
deinde ex eo quasque formas secundum voluntatem
suam discernit.

O fructuosi doctores boni lucri, animas vestras
redimite et hunc sermonem fortiter clamate, nec ad
ipsum increduli estote; quia si illum spernitis non
illum sed me qui verax sum contemnitis. Vos namque
populum meum sub lege mea nutrire debetis, habentes
curam usque ad praefinitum tempus illius curationis,
cum deficiet omnis cura omnium laborum. Sed
de hoc tempore habetis tempora temporum praefixae
praedestinationis, ad tempus illud currentes in
quo filius perditionis veniet. Convalescite ergo et
confortamini, electi mei, praecaventes ne in laqueum
mortis cadatis; sed victoriosissimum vexillum horum
sermonum elevate, et super filium iniquitatis
ruite. Nam in errore semitarum illarum quae praecurrunt
et subsequuntur filium perditionis, quem vos
Antichristum nominatis: vestigia illius imitamini
qui vos viam veritatis edocuit cum in carne in
mundo cum magna humilitate et non cum superbia
apparuit. Audite ergo et intelligite. Spiritus enim
dicit Ecclesiae de tempore novissimi erroris. Mors
irruet in Ecclesiam in ipsa hora cum in fine temporum
maledictus, maledictionis filius, veniet; qui
est maledictio maledictionum, velut filius meus in
Evangelio de civitate pessimi erroris testatur dicens:
Et tu Capharnaum, nunquid usque in coelum
exaltaberis? usque in infernum descendes (Matth.
XI). Hoc tale est: O tu antrum iniquitatis, fossa
absconsionis existens, et alas simulationis hypocritarum
habens, quomodo in excelso parietum stare
posses, cum oculus tuus nequitias vitiorum inspiciat,
quae ardens lumen in sordibus abscondunt, dicentes:
Quis similis est parricidae in hypocrisi,
quem stulti dominatorem nominant. Nunquid coelum
in miraculis signorum habebis, cum digitum
tuum barathro intinges. Quomodo? Opera tua fundum
inferni petent, in cujus voracitate absorpta
jacebis: ita quod etiam infernus fetorem illum evomet,
in quo mundus amaritudinem mortis in perditore
perditionum videbit.

Sed caput sine ventre et absque caeteris membris
esse non debet. Caput Ecclesiae Filius Dei est, venter
et caetera membra quae sequuntur, Ecclesia cum
filiis suis est. Ecclesia autem nondum in membris et
in filiis suis perfecta est, sed in novissimo die cum
numerus electorum implebitur, tunc et Ecclesia
plena erit. Sed et tunc in ultimo die turbatio orbis
terrarum fiet; cum ego Deus quatuor elementa
abluam, cum illo quod mortale in carne hominis
est, et tunc in consummatione saeculi plenum gaudium
sobolis Ecclesiae erit. Ut enim praedictum est,
in sex diebus perfecit Deus opera sua. Quinque dies,
quinque numeri saeculi sunt, in sexto nova miracula
in terris propalata sunt velut in sexta die primus
homo formatus est. Sed nunc sextus numerus finitus
est et deventum est in septimum numerum; in
quo nunc cursus mundi velut in septima die requiei
positus est, quia labor ille quem prius fortissimi
doctores in profunditate clausorum sigillorum sanctarum
Scripturarum habuerunt: modo apertus
existen aperte proferendus est, in levitate verborum
velut verba hujus libri sunt, quasi in septima
quietis die. Sex enim dies operis sunt, septima requiei
est. Numerus dierum alius non est, quod superest
tibi, o homo, sciendum non est; sed in secreto
Patris est. Sed vos, o homines, de tempore
hoc: tempus temporum in cursu vestro habetis
antequam homicida ille veniat, qui fidem catholicam
pervertere cupiet. Quid autem deinde fiat; nec
tempus nec momentum vobis de hoc sciendum est,
sicut nec quid post septem dies hebdomadis sit,
scire potestis; sed solus Pater hoc novit, qui et
haec in sua potestate posuit. De diebus enim hebdomadis
aut de temporibus temporum saeculi, amplius
tibi, o homo, sciendum non est.

Sed post quinque numeros saeculi coelestia miracula
mundo edidi; sicut et in quinque diebus alia
creatura ante hominem creata fuerat, quae homini
subjecta est. Sic etiam et plenitudo infidelium et
Judaeorum fuerat, et diversa schismata diversorum
malorum tam gentilis quam Judaici populi efferbuerant,
et lex ac prophetia jam sudaverant, atque
omnes populi tam in malis quam in bonis probati
erant, antequam unigenitus meus carnem de virgine
susciperet. Nam eum mittendum decretum non
fuerat nisi praemissis omnibus his, ut omnis justitia
in illo probaretur, et ut omnis injustitia ab illo
scandalizaretur. Quod si Filius meus prius venisset,
hoc quasi insipienter factum fuisset, velut homo
ille imprudenter agit qui fruges suas antequam
maturescant colligere vult, vel si incarnatio ejus in
ipsum finem mundi dilata esset: tunc raptim veniret
quasi auceps ille qui aves fraudulenter capit,
illis nescientibus quomodo rete ejus intraverint.
Sed Filius meus venit in tempore illo velut cum
jam dies post nonam ad vesperas tendit, scilicet
cum jam maxima virtute diei abscedente, frigus
adesse incipit: ita post quinque numeros mundi
Filius meus mundo adfuit cum mundus jam ad occasum
currit. Quid tunc? Ipse enim veniens medullam
legis aperuit ubi aquam legis in vinum
Evangelii convertit, ubi et maxima fluenta virtutum
emanare fecit, quod tam tempestive veniens complevit;
ut ecclesiasticae virtutes quas Spiritus sanctus
incendit firmis radicibus in hominibus confortarentur,
et ut virginitas quam in se ipso attulit, in
dignissima germina florum pullularet et dilataretur.

Sed insanus homicida, filius scilicet perditionis
in brevissimo tempore veniet; cum jam dies abscedit,
sole in occasum latente videlicet cum novissimum
tempus jam cadit et mundus tenorem suum deserit;
hoc autem testimonium, o fideles mei, audite, et
illud devote ad cautelam vestram intelligite, ne vobis
nescientibus error ipsius perditoris repente veniens,
in ruinam infidelita is et perditionis vos praecipitet.
Unde vos armate et ad validis imam pugnam
hoc modo fidelissimis munitionibus praemoniti: vos
praeparate. Cum enim tempus illud advenerit quo
nequissimus ille deceptor horribiliter apparebit,
mater illa quae istum fallacem in mundum parturiet
a pueritia sua in puellari aetate diabolicis artibus
plena vitiis, in deserto abjectionis inter nefandissimos
homines enutrita est, ibi parentibus ejus eam
nescientibus, nec illis cum quibus moratur eam
scientibus, quoniam diabolus eam illuc ire persuade,
et ibi eam secundum voluntatem suam decipiendo
componit, quasi angelus sanctus sit. Et ideo illa
ab hominibus se separat, ut tanto facilius celari
possit; unde etiam aliquibus sed tamen paucis viris
nequissimo latrocinio fornicationis occulte commiscetur,
et in tanto studio turpitudinis cum illis se
polluit, velut angelus sanctus fervorem pravitatis
illius eam perficere jubeat. Et sic in ferventissimo
ardore fornicationis illius filium perditionis concipit,
nesciens de quo semine virorum illorum eum conceperit.
Sed Lucifer serpens, scilicet antiquus turpitudine
ista delectatus, coagulationem hanc justo
meo judicio artibus suis afflat, et eam omnibus viribus
suis totam in ventre matris illius possidet, sic
illo perditore de ventre matris suae pleno diabolico
spiritu egrediente. Deinde illam consuetam fornicationem
devitat: et aperte stulto et insipienti populo
dicit, quia virum non habeat, nec patrem infantis
sui sciat; fornicationem autem quam perpetravit,
sanctam dicit. Unde et populus illam sanctam putat
et nominat.

Sic filius perditionis diabolicis artibus usque ad
fortiorem aetatem enutritur, semper noto populo
sibi se subtrahens. Sed mater ejus eum cum quibusdam
magicis artibus interdum tam populo Deum
colenti, quam non colenti ostendit; sic eum ab eis
faciens videri et amari. Qui cum ad plenam aetatem
pervenerit, manifeste contrariam doctrinam docebit;
ita mihi et electis meis repugnans, tantamque
fortitudinem acquirens ut in magna potestate sua,
se supra nubes elevare conetur. Nam ego justo judicio
meo permitto eum in diversis creaturis voluntatem
suam exercere; quoniam ut diabolus in initio
dixit: Similis ero Altissimo (Isa. XIV) et cecidit, ita
etiam permitto ut idem diabolus in tempore novissimo
cadat cum ipse in hoc filio suo dicit: Salvator mundi
ego sum. Et ut omne saeculum fidelium cognovit
quod Lucifer mendax fuit, cum se in initio dierum
similem Deo esse voluit; sic etiam omnis fidelis
homo videbit quod filius iniquitatis mendax est,
cum se ante novissimum diem Filio Dei similem
facit.

Ipse enim est pessima bestia, homines qui ipsum
negant interficiens et regibus, ducibus, principibus,
divitibusque se adjungens, humilitatemque deprimens,
ac superbiam erigens, orbemque terrarum
diabolica arte sibi subjiciens. Potestas namque ejus
usque labrum venti procedit; ita quod aerem videtur
commovere, ignemque de coelo educere, et fulgura,
tonitrua ac grandines producere, montes
etiam evertere, aquas exsiccare, silvis viriditatem
suam auferre, eisque iterum succum viroris sui
reddere. Tales enim illusiones in diversis creaturis
ostendit; videlicet in humore, in viriditate et in
siccitate earum. Sed et in hominibus decept ones
suas facere non decinit. Quomodo? Videbitur enim
sanis immittere aegritudinem, et infirmis sanitatem,
daemones ejicere, ac interdum mortuos suscitare.
Quomodo? Cum enim aliquando quispiam vita evanuerit,
cujus anima in potestate ipsius diaboli est,
circa cadaver illius qui vita discesserit interdum permissione
mea illusiones suas ostendet, cadaver illius
quasi vivat moveri faciens, quod tamen per brevissimam
horam et non per longius spatium facere interdum
permittetur; ne hac praesumptione gloria Dei derideatur
atque nihilipendatur. Quod quidam videntes
in eum confident; quidam autem et priorem fidem
suam retinere volentes, eum tamen sibi propitium
semper optabunt. Quos tamen durius laedere nolens,
quasdam infirmitates ipsis immittit. Qui, dum medicinam
et auxilium medicorum quaerent nec curari
poterunt, ad ipsum recurrent tentantes, si eos curare
valeat; quos dum ad se venientes viderit, debilitatem
quam eis intulit ipsis aufert. Unde valde
eum amantes in ipsum credent. Et sic multi decipientur,
cum ipsi oculos interioris hominis obnubilant;
per quos in me respicere debuerant, volentes
in probatione animi sui velut in quadam novitate
illa scire quae exterioribus oculis vident, et quae
manibus palpant, contemnentes illa invisibilia quae
in me manent, et quae vera fide comprehendenda sunt
quia mortales oculi me videre non possunt, sed miracula
mea in obumbratione illis ostendo quibus
voluero; meipsum autem nullus videbit, dum in
mortali corpore manet, nisi in umbratione mysteriorum
meorum ut servo meo Mosi locutus sum,
quemadmodum scriptum est: Non enim videbit me
homo et vivere poterit (Exod. XXXIII). Hoc tale est:
Obtutum mortalitatis suae non ponet in claritatem
divinitatis meae, ille qui mortalis est, ita quod in
corruptibili cinere mortalem vitam possit habere,
dum in transeuntis temporis mutatione est, scilicet
quod vitam unam deserit et ad aliam transit; quoniam
omnia viventia per me solidata sunt, et quia
ego vivo nec ulla mutatio in me est. Nam ut culex
vivere non potest si se in flammam ignis immittit, ita
etiam mortalis homo non posset subsistere, si coruscationem
divinitatis meae videret, sed ego mortalibus
hominibus quandiu gravamine mortalitatis suae gravati
sunt, me ita in obumbratione ostendo; velut
pictor ea quae invisibilia sunt, per imagines picturae
suae hominibus declarat. Quod si, o homo, me dilexeris,
te amplectar, et calore sancti Spiritus te calefaciam.
Cum enim bona intentione tua me inspexeris,
meque in tua fide cognoveris, tunc et ego
tecum ero. Sed qui me contemnunt, ad diabolum
se convertunt, quoniam me scire nolunt. Unde et
ego ipsos abjicio.

Eosdem autem diabolus illudit et decipit quomodocunque
sibi placuerit: ita quod ipsi putant quod
verum sit, quidquid eis ostenderit. Et hanc ipsam
artem deceptionis suae diabolus illis infundit, qui in
ipsum confidunt: ita quod ipsi in hac arte diversa
portenta in creaturis secundum voluntatem suam
hominibus fallaciter ostendunt. Sed tamen nec elementa,
nec alias creaturas quae a Deo creatae sunt
in alium modum transmutare possunt; nisi quod
solum per deceptiones suas, quaedam monstra velut
quasdam nebulas in eis sibi credentibus fingunt.
Nam et Adam cum plus quaereret quam habere deberet,
gloriam paradisi perdidit; sic et isti visum et
auditum interioris hominis amittunt, quoniam Deum
deserunt et diabolum colunt.

Secundum hunc modum filius perditionis, deceptiones
artium suarum in elementis operatur, ostendens
in eis pulchritudinem, dulcedinem et suavitatem
secundum voluntatem hominum quos decipit.
Sed haec potestas ei ob hoc promissa est, ut fideles
in recta fide cernant, quod diabolus nullam potestatem
in bonis habet, sed solum in malis aeternae
mortis. Quidquid enim iste filius iniquitatis operatur,
id in potestate, superbia et crudelitate facit,
misericordiam, humilitatem et discretionem non habens;
sed cum imperio et magno stupore homines ad
hoc praecipitat, ut ipsum sequantur, plurimos enim
populos sibi acquirit, dicens eis ut voluntates suas
libere peragant, ne se multum in vigiliis aut in
jejuniis constringant, proponens eis ut tantum Deum
suum diligant quem se esse simulat: quatenus sic
ab inferno liberati ad vitam perveniant. Unde illi
hoc modo decepti dicunt: O vae miseris illis qui ante
tempora ista fuerunt, quia diris cruciatibus vitam
suam afflixerunt, pietatem Dei nostri heu ignorantes!
Ille enim thesauros et divitias eis ostendit, ac eos
secundum voluntates ipsorum epulari permittit,
fallacibus signis doctrinam suam confirmans; ita
quod ipsi putant quod non oporteat eos ullo modo
corpora sua constringere et castigare. Sed et circumcisionem
et judaismum secundum mores Judaeorum
illis observare jubet, fortiora praecepta legis,
quae Evangelium cum digna poenitentia in gratiam
convertit, ipsis juxta voluntatem eorum leviora
faciens. Et dicit qui ad me convertitur, peccata
illius delebuntur, vivetque mecum in aeternum.
Baptismum etiam et evangelium Filii mei abjicit. Et
omnia praecepta illa quae Ecclesiae tradita sunt deride.
Et iterum sibi famulantibus diabolica irrisione dicit:
videte quis et qualis ille insanus fuerit, qui haec
observare per mendacia sua simplici populo instituit.

Ego autem pro vobis et ad gloriam vestram mori,
et a morte resurgere volo. Et sic populum meum ab inferno
liberabo; ut deinceps mecum in regno meo gloriose
vivatis, quod ille fallax prius se fecisse simulavit.
Et deinde dilectis suis dicit: ut eum gladio percutiant,
atque in mundum sindonem usque ad diem
resurrectionis suae involvant, illis ita deceptis quod
putant se illum occidere, et praecepta ejus hoc modo
perficere, postea se resurgere simulans dirae maledictionis
scripturam velut salvationem animarum
profert; quam pro signo hominibus tradens, jubet ut
ipsum adorent. Quod si quis fidelis propter amorem
nominis mei recusaverit, diro cruciatu tormentorum
ab illo consumetur, unde omnes qui haec viderint vel
audierint maximo admirationis et dubietatis stupore
concutientur, quemadmodum etiam Joannes dilectus
meus ostendit, dicens: Et vidi unum de capitibus ejus
tanquam occisum in mortem, et plaga mortis ejus curata
est. Et admirata est universa terra post bestiam (Apoc.
XII). Hoc tale est: Ego amator mysteriorum Dei vidi
fallacem et maledictum in maximis et innumerabilibus
iniquitatibus omnem sanctimoniam sanctorum
circumeuntem, et multiplicibus vitiis eam fatigantem;
qui actibus mendaciorum suorum sanguinem
suum in occisione se effundere et ita mori assimilabit,
non in corpore suo cadens sed in fallaci umbra,
velut percussus et moriens aestimatus. Unde
etiam in errore fallacium vulnerum suorum quasi
mortuus fuerit simulat se quasi a sopore mortis
revixisse; et ita admirabilem et terribilem stuporem
omnes homines qui in tota terra sunt, in horrore
hujus maledicti capient, sicut etiam populus
in magnitudine et fortitudine Goliath obstupuit,
cum eum armatum in bello adversum se stare videret.
Et ita ut vides columnae electorum meorum,
tam de cruciatibus istis quam de contrariis et immanibus
ac horribilibus signis, quae filius perditionis
emittet magno stupore pavoris commoveri
videbuntur, gemitum lamentabilis angustiae emittentes.

Sed duos testes meos quos ad id tempus in secreto
voluntatis meae reservavi, scilicet Enoch et
Eliam; ut ipsi repugnent et ut errantes ad viam
veritatis reducant emittam. Qui fortissimas et robustissimas
virtutes fidelibus ostendent; quia cum
verba testimonii eorum in ore utriusque sibi aequaliter
consentient, fidem audientes adhibebunt. Nam
idcirco hi duo testes veritatis tandiu per me reservati
sunt, ut tunc ipsis procedentibus, sermo eorum
in cordibus electorum meorum teneatur et solidetur,
quatenus inde germen Ecclesiae meae in magna
humilitate subsistat. Et ipsi ad filios Dei quorum
nomina in libro vitae sunt, dicent: O vos recti corde
et electi in gloriosa laude beatarum gratiarum vitae,
audite et intelligite quae vobis fiducialiter disserimus.
Hic maledictus a diabolo missus est, ut animas quae
se praeceptis illius subjiciunt in errorem mittat.
Nos enim de hoc mundo reclusi eramus, reservati
in secretis Dei quae hominibus abscondita sunt, ita
quod in sollicitudine et angustia hominum non fuimus.
Nam ad hoc reservati sumus, et ad vos missi;
ut erroribus istius perditoris contradicamus. Videte
ergo, si vobis aut in corporali statura aut in aetate
similes simus. Et omnes qui cognoscere et confiteri
verum Deum volent: hos duos senes et veraces
testes, vexillum justitiae Dei portantes subsequentur,
iniquum errorem deserentes, quoniam ipsi in
magnis praeconiis et coram Deo et coram populo
fulgebunt; vicos, et plateas, et civitates, atque alia
loca ubicunque filius perditionis contrariam doctrinam
efflaverit percurrentes, ac in eis multa signa
in Spiritu sancto facientes, ita ut omnis populus
qui eos viderit in maximam admirationem ducatur.
Idcirco autem haec magna signa supra firmam petram
solidata illis dabuntur, quatenus illa contraria
et falsa signa abjiciantur. Nam ut fulgur incendit
et comburit, sic et filius perditionis perversa
iniquitate et nequitia sua faciet, populos magicis
artibus velut igne fulguris comburens. Sed Enoch
et Elias cum recta doctrina quasi cum ictu tonitrui
omnem cohortem illius exterrentes dejicient, fideles
hoc modo stabilientes.

Attamen in permissione voluntatis meae ab illo
tandem consummati, mercedem laborum suorum
in coelestibus consequantur. Tunc flores doctrinae
eorum cadentes, quia voces ipsorum jam in mundo
non audientur, bonum fructum in electis ostendent,
verba et rabiem diabolicae artis contemnentibus, et
in spe supernae haereditatis bene firmatis, quemadmodum
et Salomon de bono et recto homine ostendit,
dicens: Domus justi plurima fortitudo, et in
fructibus impii conturbatio. (Prov. XV). Hoc tale est:
Acutum habitaculum ubi contritio et infelicitas non
est: speciale speculum oculi Dei in recto homine
est, in quo idem oculus fortitudinem miraculorum
suorum quasi in appetitu percutientis gladii videt.
Sed in procedentibus factis, velut in crescentibus
fructibus superbi cordis, quod in propriis voluptatibus
suis ruinas aedificat, tristitia illa erit, quia
superbum cor in eam spem non confidit, quae in superna
saturitate floret.

Sed ut vides quod ipsum monstruosum caput se
tanto fragore a loco suo emovit, quod omnis praedicta
muliebris imago in omnibus membris suis inde
concutitur: hoc est cum se filius perditionis caput
iniquitatis existens, multa arrogantia superbiae
velut a parvo errore infixae sibi nequitiae tollit, majorem
errorem arripiens, scilicet supra omnes exaltari
volens, id est cum deceptiones suae finem accepturae
sunt, omnis Ecclesia in omnibus filiis suis tam
majoribus quam minoribus in maximum timorem
mittitur, exspectans insaniam praesumptionis illius.
Et velut magna massa multae faecis ipsi capiti conjungitur,
unde illud super quemdam montem se
elevans, altitudinem coelorum ascendere tentat;
quia maximae artes diabolicarum insidiarum, multam
immunditiam afferentium eidem filio iniquitatis
assistentes, ipsi alas superbiae subministrant,
ac eum in tantum praesumptionem erigunt, quod
ipse etiam secreta coelestia se putat posse penetrare.
Quomodo? Nam cum omnem voluntatem seductoris
diaboli compleverit, ita quod justo judicio Dei
amplius tantam potestatem iniquitatis et crudelitatis
suae habere omnino non permittetur; omnem
cohortem suam congregabit, et sibi credentibus dicet
quia ad coelos ire velit. Sed sicut diabolus nescivit
Filium Dei ad redemptionem et salutem animarum
nasci, ita et iste pessimus cum se in mortiferum
malum omnium malorum involvet, fortissimum
ictum manus Dei super se venire ignorabit.

Et ecce velut ictus tonitrui repente veniens caput
ipsum tanta fortitudine percutit quod et de monte illo
dejicit et quod spiritum suum in mortem emittit;
quoniam potestas Dei se manifestans, eumdem perditionis
filium tanta virtute zeli sui prosternit, quod
et de superbia illa qua se contra Deum erexerat,
magno praecipitio praesumptionis suae ruit, et quod
vitalem flatum suum in mortem aeternae damnationis
ita consummatus evomit; quia sicut tentationes
Filii mei finitae sunt, cum ipse tentatus diabolo dixit:
Vade, turpissime Satana, et ille exterritus
fugit; sic etiam et tentationes istae quas filius iniquitatis
Ecclesiae infert, in hoc zelo meo consummationem
accipient.

Inde subito fetens nebula montem ipsum totum
comprehendit, in qua caput ipsum tanta sorde involvitur,
ut astantes populi in maximum terrorem
mittantur; quia immundissimus intolerabilisque
et infernalis fetor locum elationis illius totum replebit,
in quo ille pessimus criminator tanta immunditia
et fetore effervebat, ut justo Dei judicio nec
initium nec finis ejus amodo in memoria habeatur;
quoniam populi illi cadaver ipsius sine voce in terra
prostratum et multa tabe perfusum videntes: se
deceptos esse cognoscent, ipsa nebula circa montem
illum aliquantulum diutius immorante; quoniam
fetor ille diabolicam elationem circumamplectens,
immundam ostendit, ut homines ab illo seducti
fetorem et immunditiam illam videntes, errorem
suum declinent, et ad veritatem redeant. Nam
astans populus haec cernens, multo timore concutitur;
quia haec videntes maximus horror incutit, ita
ut lugubres voces et flebiles querelas proferant, et
se graviter errasse dicant.

Et ecce pedes praefatae muliebris imaginis candidi
apparent, splendorem super splendorem solis
reddentes: hoc est quod fortitudo fundamenti et
sustentatio sponsae filii mei multum candorem fidei
ostendet, et pulchritudinem illam quae omnem pulchritudinem
terrenae claritatis superat demonstrabit,
cum filio perditionis ut dictum est prostrato, multi
ex iis qui erraverant ad veritatem revertentur. Sed
post casum illius impii, quando novissimus dies in
solutione mundi occurrat mortalis homo non quaerat;
quia eum scire non poterit, quoniam eum Pater in
abscondito secreti sui servavit. Ad judicium ergo,
o homines, vos praeparate. Ut autem praedictum est
filius perditionis cum patre suo diabolo et cum omnibus
artibus illius in novissimo tempore per Filium
meum fortissimum praeliatorem cum magna confusione
superabitur; sicut et inimici fortissimi Samsonis
in praefiguratione ipsius dejecti sunt, velut in
sacra Historia scriptum est: Concussisque fortiter
columnis, cecidit domus super omnes principes, et
caeteram multitudinem quae ibi erat: multoque plures
interfecit moriens quam ante vivus occiderat (Judic.
XVI). Hoc tale est: Filio Dei, scilicet fortissimo
Samsoni primum Synagoga conjuncta est; cui ipse
occulta illa quae in Veteri Testamento abscondita
erant, in mirabili doctrina sua distribuit, interiorem
dulcedinem legis quae fortior leone erat, ipsi benigne
aperiens. Sed ipsa decepit eum; faciens ut
secreta ejus illuderentur, in doctrinam illius respicere
nolens, sed eam magno fastu superbiae despiciens.
Quapropter ipse commotus regnum Dei ab
ea auferri et alii genti dari praedixit; ita in multis
prodigiis cum plurima turba civitatem Hierosolymam
ascendens, infidelitate illorum qui vestimenta
sua in via straverunt occisa, ubi quod promiserat
illis per miracula reddidit, quibus per sponsam
suam proditus fuerat. Et in illo fervore sponsam
suam deseruit, cum domum ejus desertam derelinqui
praenuntiavit. Sed pater sponsae illius, videlicet
diabolica seductio; alii viro, id est infidelitati eam
conjunxit. Tunc Filius Dei astutas vulpes, scilicet
apostolos emisit, qui igne sancti Spiritus segetes
inimicorum suorum combusserunt, id est qui legalia
praecepta ad spiritualem intellectum verterunt,
ita Synagoga cum patre suo combusta, scilicet perversa
infidelitate Synagogae eversa. Deinde magnis
signis et stupendis miraculis incredulos occidit;
ita quod omnes multo stupore contremuerunt, cum
dicerent se timere Romanos venire, et locum et
gentem ipsorum tollere. Quapropter concilium suum
congregaverunt ut illum perderent, sed ipse abscondit
se in monte, in oratione cum diceret ut, si
fieri posset, calix ille ab eo transiret. Sed Judas Iscariothes
prodidit eum, tradens eum in manus saevissimas
inimicorum suorum. Et ipse vim fortudinis
suae abscondit, quam in crine, id est in patre
suo habuit; quae omni populo ignota est, nisi quantum
in fide capitur, veluti et capilli in capite hominis
videntur. Postea cum pati voluit vim fortitudinis
suae ostendit, videlicet mandibulam asini tollens
cum filiabus Hierusalem diceret, ne super eum
sed super se ipsas flerent; ita illas occidens, scilicet
terrorem futurorum malorum eis verissime
praedicens. Et sic in cruce fatigato cum sitiret, fons
verae fidei de gentili populo emanavit; de quo ipse
bibens non erubuit, dicens etiam quod sic consummatum
esset. Unde cum spiritum emisit, in gehennam,
videlicet ad mulierem meretricem postea descendit,
inimicis suis eum obsidentibus, cum
custodes ad sepulcrum ipsius ponerent, sed
ipse a morte resurgens, cum duabus portis, id est
cum specialibus electis suis, et cum communi populo
quos ex inferno liberavit, coeleste regnum petivit.
Sed sic pulcherrima sponsa, scilicet Ecclesia,
ipsi conjuncta, diligentissime ab eo quaesivit quomodo
fortitudinem ipsius cognoscere posset. Ipse
autem vires suas ei non repente, sed paulatim et
cum discretione aperuit. Quomodo.

Cum primum catholicam fidem percepissent in
veteri lege et in nova, usque ad perfectam correctionem
putabant se quidam illorum debere ambulare,
quae ligatura humentium nervorum sed
nondum perfectam siccitatem habentium erat. Unde
Ecclesia rudis adhuc, multis turbis dicebat: Haec
est fortitudo sponsi mei. Et populus haec audiens,
volebat repentino motu Deum in auditu verborum
tantum colere, et non in significatione Spiritus
sancti conversari. Sed ita fortitudo ejus cognita
non est. Deinde virginitas velut novi funes qui
nunquam in opere fuerunt, sicut et virginitas ante
non est gloriose habita; nobiliter erecta est, quae
ligatura Filium Dei fortiter quidem tetigit, sed
tamen eum plene non ostendit. Sed Ecclesia se
sursum erigens dicebat: O vos, amici mei, hae
maximae virtutes sponsi mei sunt. Et subito in
magno strepitu multus populus super eum ruit,
dicens: Nos in maximis viribus ejus, ipsum
cepimus. Sed nec sic vires ejus manifestatae sunt.
Postea in septem donis Spiritus sancti velut in
septem crinibus illius Ecclesia solidata est, ipsis
forti clavo in firmamento apostolicorum praedicatorum
infixis. Unde reti fidei hoc modo contexto,
Ecclesia clamabat: O quam fortis sponsus meus in
septem crinibus suis est. Et omnes populi illam
audientes, in eum irruerunt, putantes ipsum majores
vires non habere. Sed et hoc modo non est
agnita fortitudo ipsius. Dehinc multas lacrymas
Ecclesia fudit; quia fortitudinem sanctae Trinitatis
ignoravit, dicens humanitatem Filii Dei se quidem
vidisse, sed divinitatem ipsius nondum perfecte intellexisse.
Unde ipse commotus in dilecto suo Joanne
secreta sanctae Trinitatis quantum homini licitum
erat scire: in honore Patris et in ardore Spiritus
sancti manifestavit. Et ita in gremium sponsae
suae caput suum reclinans: ibi usque ad maxima
schismata quae in filio perditionis futura sunt, requiescet;
ibi fortitudo ejus abrasis crinibus ipsius
abscindetur: cum homines in tempore illo magis
filium perditionis, quam ipsum sequi studebunt dicentes:
Quid est, o Deus, quod talia et tanta miracula
videmus? Et ita fortitudo ipsius dilinitur,
cum jam vera fides in caecitate infidelitatis obnubilari
videtur. Sed vires ejus resurgent, cum Enoch
et Elias apparuerint. Quapropter superbiam et praesumptionem
fortiter concutiens, filium perditionis
cum omnibus diabolicis artibus et caeteris vitiis ejus
dejiciet, multoque durius diabolica vitia conteret,
cum jam Ecclesia cum Christiano nomine de praesenti
et temporali saeculo ad aeterna transibit, quam
antea fecerit cum adhuc divinus cultus in mundo
temporaliter vigeret. Quid hoc? Quia cum jam saeculum
finem accipiet, tunc et diabolicae persecutiones
et virtutum fortissimae operationes, in hominibus
etiam temporaliter cessabunt. Qui autem
acutas aures interioris intellectus habet: hic in
ardente amore speculi mei, ad verba haec anhelet,
et ea in conscientia animi sui conscribat.

VISIO DUODECIMA.

SUMMARIUM.---Quod in novissimo tempore mundus multis calamitatibus ut homo in hora mortis dissolvitur.
Quod omnes creaturae repente commoventur et quidquid in aere vel in aqua vel in terra mortale est
vitam reddit et quod foeditatis est in eis evanescet. Quod corpora mortuorum ubicunque fuerint in
integritate corporis et sexus sui resurgunt. De signatis et non signatis resurgentium. Quod Filius cui
Pater potestatem dedit judicium facere, in forma humanitatis ad judicium veniet. Evangelium de eodem.
Quod signati obviam justo judici non in difficultate celeriter rapiuntur et opera eorum apparebunt.
Quod omnes flores: patriarchae, prophetae, apostoli, martyres, confessores, virgines, et monachi et alii
praepositi fulgebunt. Quod coeli interim laudes suas in silentio continent cum Filius sententiam judicialem
proferet conscientia singulorum aperta. De bonis et malis qui judicandi sunt. De infidelibus qui jam
judicati ad judicium non perveniunt. Quod finito judicio, maxima quies tranquillitatis exoritur. Quod
electos gloria aeternitatis cum magnis laudibus recipit, sed reprobos infernus magno ululatu absorbet.
Evangelium de eodem. Quomodo elementa, et sol, et luna, et stellae, finito judicio in melius mutantur
et nox non erit. Verba Joannis de eodem.

Post haec vidi et ecce omnia elementa et omnes
creaturae diro motu concussa sunt: ignis, aer, et
aqua eruperunt, et terram moveri fecerunt, fulgura
et tonitrua concrepuerunt, montes et silvae ceciderunt:
ita ut omne quod mortale erat vitam exhalaret.
Et omnia elementa purgata sunt, ita ut quidquid
in eis sordidum fuerat, tali modo evanesceret,
ut amplius non appareret. Et audivi vocem
maximo clamore per totum orbem terrarum vociferantem
et dicentem: O vos, filii hominum, qui in
terra jacetis, surgite omnes. Et ecce omnia ossa
hominum in quocunque loco terrarum erant, velut
in uno momento congregata, et sua carne obtecta
sunt, et omnes homines integris membris et corporibus
suis in sexu suo surrexerunt: boni in claritate
fulgentes, et mali in nigredine apparentes,
ita ut et opus cujusque in ipso aperte videretur. Et
quidam ex eis in fide signati erant, quidam autem
non, ita ut signatorum illorum alii ante faciem
suam velut aureum fulgorem, alii velut umbram
haberent quod ipsorum signum erat. Sed subito
ab oriente maxima coruscatio effulsit: et ibi in
nube Filium hominis eo vultu quo in mundo fuerat,
nudatis et apertis vulneribus cum angelicis choris
advenientem vidi, et supra sedem flammantis sed
non ardentis throni sedentem, et sub se hanc maximam
tempestatem purgationis mundi habentem. Et
qui signati erant obviam ei in aere quasi in turbine
rapti sunt, ubi et prius splendorem illum qui
secretum superni Creatoris designat videram; bonis
scilicet a malis ibi separatis. Sed ipse blanda voce
quemadmodum evangelium manifestat, justos coelesti
regno beatificavit, ac terribili voce injustos infernalibus
poenis ut etiam scriptum est, deputavit;
nulla tamen alia inquisitione vel responsione de
operibus eorum, nisi quemadmodum evangelica vox
ostendit, ibi facta; quoniam opus cujusque sive
bonum sive malum esset, in ipso manifeste apparuit.
Qui autem signati non erant a longe in parte
aquilonis cum diabolica turba stabant, nec ad judicium
hoc pervenerunt; sed tamen haec omnia
velut in turbine videntes, finem judicii exspectabant,
et intra se amaros gemitus edebant. Et sic
judicio peracto, fulgura, et tonitrua, et venti ac
tempestates cessabant; et quidquid in elementis
transitorium erat, subito evanuit et maxima tranquillitas
facta est. Tunc electi super splendorem
solis repente splendidi effecti: cum Filio Dei, et
cum beatis agminibus angelorum in gaudio magno
coelestia petebant, reprobis cum diabolo et angelis
ejus ad loca infernalia cum magno ululatu tendentibus.
Et sic coelum electos recepit, et infernus reprobos
absorbuit. Sed subito tanta gaudia et tantae
laudes in coelestibus, et tanta tristitia ac tanti ululatus
in abyssi lacu exorti sunt, ultra etiam quam
humanus sensus effari possit. Et mox omnia elementa
in maxima serenitate resplenduerunt, veluti
eis nigerrima cutis abstracta fuisset; ita quod nec
ignis fervorem, nec aer spissitudinem, nec aqua
aestum, nec terra fragilitatem amplius ullam haberent.
Sol quoque, luna et stellae, velut plurimus ornatus
in firmamento, multo splendore et decore
rutilabant: et sine motu circuitionis fixa manebant,
ita quod ultra diem et noctem non discernebant.
Et ita nox non erat, sed dies. Et finitum est. Iterumque
audivi vocem de coelo mibi dicentem:
Haec mysteria novissima tempora ostendunt: in
quibus temporalia tempora, in aeternitatem coruscationis
illius quae sine fine est transmutabuntur.
Novissima enim tempora multis periculis fatigabuntur,
et occasus mundi variis signis demonstrabitur.
Nam ut vides, in ipso novissimo die totus
orbis terrarum terroribus concutietur, et tempestatibus
quassabitur: ita ut quidquid in eo caducum
et mortale est, his calamitatibus finiatur; quia
tunc cursu mundi completo, ipse amplius durare
non poterit, sed secundum divinam dispositionem
consummabitur. Sicut enim homo cum finiendus
est, multis infirmitatibus praeventus dejicitur, ita
quod etiam in ipsa hora mortis suae multo dolore
dissolvitur; sic etiam finem mundi maximae adversitates
praecurrent, et ipsum in fine suo diversis
terroribus dissolvent, quoniam elementa terrores
suos tunc ostendent; quia eos amplius exercere
non poterunt.

Repentino et inopinato motu in hoc fine elementa
relaxantur, omnes creaturae commoventur, ignis
erumpit, aer solvitur, aqua effluit, terra concutitur,
fulgura fervent, tonitrua concrepant, montes scinduntur,
silvae ruunt, et quidquid in aere, vel in
aqua, vel in terra mortale est vitam reddit. Ignis
enim totum aerem movet, et aqua totam terram
replet; et hoc modo omnia purgantur, ut quidquid
in mundo foeditatis est, ita evanescat, quasi non
fuerit, velut sal diffluit cum in aquam immittitur.
Sed divino praecepto, ut tibi monstratum est, ad
resurgendum accepto, mortuorum ossa ubicunque
fuerint suo loco velut in ictu oculi conjunguntur,
et sua carne teguntur, nec ullo modo retardantur,
sed sive ab igne, sive ab aqua, sive ab ave, sive a
bestia, consumpta fuerint, citissime restituuntur;
ita quod ea hoc modo terra reddit, velut sal ex aqua
sudat, quia oculus meus omnia novit, nec quidquam
me latere poterit. Ita omnes homines in
anima et corpore, sine ulla contractione et abscisione
membrorum suorum, sed in integritate et
corporis et sexus sui, velut in ictu oculi resurgunt:
electi fulgorem bonorum operum suorum habentes,
et reprobi nigredinem infelicium actuum suorum
portantes, ita quod ipsorum ibi opera non absconduntur,
sed palam in ipsis apparebunt.

Et quidam ex eis in fide signati sunt, quidam
autem non; ita ut fidem habentium, conscientiae
per opera fidei in fulgore sapientiae fulgeant, aliorum
vero in tenebrositate neglectus sui appareant,
per quae aperte discernuntur, quoniam illi fidem
in operibus impleverunt, isti autem eam in se ipsis
exstinxerunt. Quidam autem signum fidei non habent;
quia illi nec in veteri lege, nec in nova gratia
cognitionem vivi et veri Dei habere voluerunt. Et
tunc in claritate lucis aeternae, sed tamen in nube
qua reprobis coelestis gloria abscondita est, Filius
Dei in forma humanitatis et passionis suae quam
in voluntate Patris pro salute humani generis passus
est, ad judicandum ipsum humanum genus coelesti
exercitu circumdatus adveniet; quoniam Pater ei
hoc dedit, ut quia ipse in mundo visibiliter conversatus
fuerat, quae visibilia mundi sunt dijudicet, ut
etiam ipse in Evangelio ostendit, dicens: Et potestatem
dedit ei judicium facere quia filius hominis
est (Joan. V). Hoc tale est: Pater testificatur de
Filio suo. Quid hoc? Pater potestatem dedit Filio;
quoniam ipse semper cum Patre in divinitate manens,
sed humanitatem de matre accipiens secundum
quod homo est, accepit etiam a Patre, quod
omnis creatura ipsum Dei Filium sentit, sicut et
omnis creatura in creatione formae suae a Deo creata
subsistit. Et ideo cuncta opera discernuntur a Filio
in quacunque dignitate vel incurvatione sint: et
secundum hoc quod collocanda sunt, ea collocat
ut quia ipse homo palpabilis et visibilis in mundo
fuit, etiam illa quae in mundo visibilia fuerunt secundum
quod justum est discernat, videlicet in potestate
judiciali terribilis injustis, sed blandus
justis apparens; ipsos ita dijudicans, quod etiam
purgationem suam elementa sentiant.

Tunc et qui signati sunt, obviam justo judici, non
in difficultate sed in multa celeritate rapiuntur, ut
quoniam ipsi fidem in Deum credentes habuerunt:
etiam opera fidei in eis manifeste appareant, ubi
et scientia Dei actus eorum et in bonis et in malis
non ignorat, ut tibi monstratum est; ibi enim boni
et mali separabuntur, quia et opera eorum dissimilia
sunt. Nam ibi tam in malis quam in bonis
certissime apparet quomodo vel in infantia, vel in
pueritia, vel in juventute, vel in senectute, vel in
decrepita aetate Deum quaesierint. Ibi etiam fulgent
omnes flores Filii mei, videlicet patriarchae et prophetae
qui ante incarnationem ipsius fuerunt, et
apostoli qui cum eo in saeculo conversati sunt, ac
martyres, confessores, virgines, viduae, qui omnes
fideliter illum imitati sunt, et illi qui Ecclesiae meae
tam in saecularibus quam in spiritualibus praepositi
fuerunt, nec non anachoretae et monachi, qui in
castigatione et mortificatione carnis suae propter
nomen Filii mei se viles fecerunt, quod et in vestitu
suo, cum magna humilitate et charitate angelicum
ordinem imitantes, ostenderunt. Sed qui me
ideo in contemplativa vita quaerunt, quia dicunt haec
vita gloriosior est quam illa, ante me quasi nihilum
est; sed qui me quaerit in humilitate in ea conversatione
quae inspiratione Spiritus sancti data est,
hunc in coelesti patria in prioribus locis exaltabo.

Deinde coeli laudes suas iterum in silentio continent,
cum Filius Dei judicialem sententiam et ad
justos et ad injustos profert: auscultantes cum
reverentia honoris, quomodo illos dijudicet cum
blande justis superna gaudia tribuit, et cum terribiliter
injustos ad infernales poenas mittit. Sed ibi
nec excusationes nec interrogatio operationum suarum
major erit; quam quod ibi conscientiae hominum
et bonorum et malorum nudae et apertae sunt.
Justi autem qui ibi verba aequissimi judicis percipiunt,
plurima quidem opera justitiae fecerunt; sed
tamen ea in plenitudine perfectionis dum in saeculo
viverent non habuerunt, unde et nunc in eis dijudicandi
sunt. Injusti vero qui judicialem severitatem
ibi in se sentiunt; mala quidem facta perpetraverunt,
sed tamen ea non in ignorantia divinae majestatis
quod est in iniquitate praejudicatae damnationis
infidelitatis egerunt, et ideo sententiam ipsius
judicis ibi non effugient, quoniam omnia aequo pondere
ponderanda sunt. Illi autem qui in fide signati
non sunt, quoniam ipsi in Deum non crediderunt;
in parte aquilonis, id est perditionis cum diabolica
turba interim tardant, nec ad hoc judicium perveniunt;
sed tamen illud in obumbratione videntes,
finemque ejus praestolantes intra se multum gemunt;
quoniam ipsi in infidelitate perdurantes,
verum Deum non cognoverunt, quia ipsi nec ante
baptismum vivum Deum in Veteri Testamento coluerunt,
nec sub Evangelio remedium baptismatis
susceperunt; sed in maledictione casus Adae perseveraverunt,
damnationis poenas habentes. Unde
et in infidelitate scelerum suorum jam judicati inveniuntur.
Sicque judicio finito, terrores elementorum,
et fulgura, tonitrua, et venti in tempestatibus
cessant, et omne quod caducum et transitorium
est dilabitur, nec amplius apparebit, velut nix esse
desinit quae a calore solis liquescit, maxima quiete
tranquillitatis divina dispensatione ita exorta. Et
sic electi splendorem aeternitatis habentes, una
cum capite suo, scilicet Filio meo, et cum glorioso
coelesti exercitu in magna gloria coelestia gaudia
petunt: et reprobi una cum diabolo et cum angelis
ejus ad aeterna supplicia in multa contritione
tendunt ubi aeternam mortem sibi praeparatam
aeternaliter vident; quia magis concupiscentias
suas quam praecepta mea secuti sunt. Et sic coelum
electos in gloriam aeternitatis recipit, quoniam ipsi
dominatorem coelorum dilexerunt, et infernus
reprobos absorbet, quia diabolum non adjecerunt,
ita omnium gaudiorum tantis laudibus in coelesti
gloria resonantibus, et omnium gemituum tantis
ululatibus in inferno exortis, ultra quam humanus
intellectus capere valeat; quoniam illi vitam aeternam
possident, et isti mortem aeternam habent,
quemadmodum in Evangelio Filius meus loquitur,
dicens: Et ibunt hi in supplicium aeternum, justi autem
in vitam aeternam. (Matth. XXV.) Hoc tale est:
Qui in lenocinio omnium malorum fetent, nec sitiunt
quod justum est haurire in summa bonitate:
per iter infidelitatis et nequitiae suae in poenas aeternae
perditionis dimerguntur, secundum opera sua
infernalia tormenta recipientes. Aedificatores vero
coruscationis coelestis Hierusalem qui portis filiae
Sion fideliler instant, fulgebunt in luce vitae aeternae:
quam castissima virgo in fecunditate virginitatis
suae credentibus mirabiliter attulit.

Et ut vides elementa in maxima claritate et
pulchritudine his omnibus pactis fulgebunt: omni
videlicet impedimento nigredinis et sordis ablato.
Nam ignis sine fervore tunc ut aurora rutilabit, et
aer absque spissitudine purissimus fulgebit, et
aqua sine impetu effusionis et submersionis perspicua
et lenis stabit, et terra absque omni fragilitate
et inaequalitate fortissima et planissima apparebit,
his omnibus in magnam tranquillitatem ac
pulchritudinem translatis. Sed et sol et luna ac
stellae, velut pretiosissimi lapides in auro, ita etiam
in firmamento multa claritate et maximo fulgore
rutilabunt, nec ultra inquietudinem circumvolutionis
suae ad diem discernendum a nocte habebunt,
quia finito mundo jam in immutabilitate sunt; itaque
et nullae tenebrae noctis amodo apparebunt,
quoniam tunc dies indeficiens est, ut etiam Joannes
dilectus meus testatur dicens: Et nox ultra non
erit, et non egebunt lumine lucernae, neque solis:
quoniam Dominus Deus illuminabit illos (Apoc. XXII).
Hoc tale est: Qui thesaurum habet, eum interdum
subtrahit, interdum etiam emittit: sicut et nox
lumen celat, et ut dies tenebras fugat, homini lumen
afferens. Ita non erit in immutatione temporum,
quia tunc noctis umbra fugabitur, itaque tenebrae
noctis amodo non apparebunt, quia etiam et
mutatio illa, jam non egebit lumine illo, quod sibi
homines incendunt umbras tenebrarum expellentes.
Nec etiam mutabilitatem sol tunc amplectetur, qui
modo continet tempora quae in umbra habentur;
quoniam tunc dies sine ulla mutatione erit, quia
tunc etiam dominator omnium claritate divinitatis
suae quam nulla mutabilitas offuscat, illuminat eos
qui in saeculo tenebras sua gratia effugerunt. Qui
autem acutas aures interioris intellectus habet, hic
in ardente amore speculi mei, ad verba haec anhelet,
et ea in conscientia animi sui conscribat.

VISIO TERTIADECIMA.

SUMMARIUM.---Symphonia de sancta Maria. De novem ordinibus supernorum spirituum. De patriarchis et
prophetis. De apostolis. De martyribus. De confessoribus. De virginibus. Vox harmoniae in querelis de
revocatis ad eosdem gradus. In hortatione virtutum et in contradictione diabolicarum artium. Quod de
ineffabili gratia sua, corde et ore Deus incessabiliter laudandus est. Quod symphonia in unanimitate
et concordia proferenda est. Quod verbum corpus, symphonia autem spiritum, et harmonia divinitatem,
verbum vero humanitatem Filii designat. Quod per symphoniam rationalitatis, torpens anima excitatur ad
vigilandum. Quod symphonia dura corda emollit et humorem compunctionis inducit et Spiritum sanctum
advocat. Quod fidelis omni devotione incessanter jubilare debet. Verba David de eadem re.

Deinde vidi lucidissimum aerem, in quo audivi in
omnibus praedictis significationibus mirabili modo
diversum genus musicorum in laudibus civium supernorum
gaudiorum, in via veritatis fortiter perseverantium,
ac in querelis revocatorum ad laudes
eorumdem gaudiorum et in exhortatione virtutum
se exhortantium ad salutem populorum, quibus diabolicae
insidiae repugnant; sed ipsae virtutes eas opprimunt,
ita tamen quod sic fideles homines tandem
a peccatis ad superna per poenitentiam transeunt. Et
sonus ille ut vox multitudinis in laudibus de supernis
gradibus in harmonia symphonizans, sic dicebat:
O splendidissima gemma, screnum decus solis
tibi infusum est, fons saliens de corde Patris, qui
est unicum Verbum ejus per quod creavit mundi
primam materiam; quam Eva turbavit: hoc verbum
fabricavit in te hominem, et es illa lucida gemma,
a qua ipsum verbum eduxit omnes virtutes, quemadmodum
in prima materia omnes protulit creaturas.
O tu suavissima virga frondens de stirpe
Jesse, o quam magna virtus est quod divinitas in
pulcherrimam filiam aspexit, sicut aquila in solem
oculum suum figit, cum supernus Pater claritatem
virginis attendit, quando verbum suum in ipsa incarnari
voluit. Nam in mystico mysterio Dei illustrata
mente virginis, mirabiliter clarus flos ex ipsa
virgine prodiit. Et iterum dixit: o gloriosissima lux
vivens, angeli qui infra divinitatem divinos oculos
cum mystica obscuritate omnis creaturae aspicitis
in ardentibus desideriis, unde nunquam potestis satiari!
O quam gloriosa gaudia illa vestra habet forma,
quae in vobis est intacta ab omni pravo opere,
quod primum ortum est in vestro socio perdito angelo,
qui volare voluit supra intrinsecus latens pinnaculum
Dei. Unde ipse tortuosus demersus est in
ruinam, sed ipsius instrumenta casus suggestionis
ejus concilium facturae digiti Dei instituit. Nam, o
vos angeli, qui custoditis populos, quorum forma
fulget in facie vestra, et o vos archangeli, qui animas
justorum suscipitis, et vos virtutes, potestates,
principatus, dominationes, et throni, qui estis computati
in quintum secretum numerum, et o vos
cherubim et seraphim, sigillum secretorum Dei, sit
laus vobis, qui loculum antiqui cordis in fonte aspicitis.
Videtis enim interiorem vim Patris, quae de
corde illius spirat quasi facies. Itemque dicebat:
O spectabiles viri qui pertransistis occulta aspicientes
per oculos spiritus, et annuntiantes in lucida
umbra acutam et viventem lucem in virga geminantem,
quae sola floruit de introitu radicantis luminis,
vos antiqui sancti praedixistis salvationem
exsulum animarum quae immersae fuerant morti,
qui circuistis ut rotae, mirabiliter loquentes mystica
montis qui coelum tangit pertransiens ungendo
multas aquas, cum etiam inter vos surrexit lucida
lucerna, quae ipsum montem praecurrens illuminat.
O vos felices radices, cum quibus opus miraculorum
et non opus criminum per torrens iter perspicuae
umbrae plantatum est! et o tu ruminans ignea vox
praecurrens limantem lapidem subvertentem abyssum,
gaudete in capite vestro. Gaudete in illo, quem
non viderunt in terris multi, qui ipsum ardenter vocaverunt.
Et iterum dixit: O cohors militiae floris
virgae non spinatae, tu sonus orbis terrae circuiens
regiones insanorum sensuum, epulantium cum porcis,
quos expugnasti per infusum adjutorem ponentis
radices in tabernacula pleni operis verbi Patris,
tu etiam nobilis es gens Salvatoris, intrans viam
regenerationis aquae per agnum, qui te misit in
gladio inter saevissimos canes, qui suam gloriam
destruxerunt in operibus digitorum suorum, statuentes
non manufactum in subjectionem manuum
suarum, in qua non invenerunt eum. Nam, o lucidissima
apostolorum turba, surgens in vera agnitione
et aperiens clausuram magisterii diaboli,
abluendo captivos in fonte viventis aquae, tu es
clarissima lux in nigerrimis tenebris, fortissimumque
genus columnarum sponsam Agni sustentans,
in omnibus ornamentis ipsius, per cujus gaudium,
ipsa mater et virgo prima est vexillifera. Agnus enim
immaculatus est sponsus: et sponsa ejus immaculata.
Itemque dicebat:

O victoriosissimi triumphatores, qui in effusione
sanguinis vestri salutantes aedificationem Ecclesiae
intrastis sanguinem Agni, epulantes cum vitulo
occiso! O quam magnam mercedem habetis, quia corpora
vestra viventes despexistis, imitantes agnum
Dei, ornantes poenam ejus, in qua vos introduxit in
restaurationem haereditatis. Vos flores rosarum qui
in effusione sanguinis vestri beati estis in maximis
gaudiis, redolentibus et sudantibus in emptione quae
fluxit de interiori mente consilii, manentibus ante
aevum in illo, in quo non erat constitutio, a capite
sit honor in consortio vestro: qui estis instrumentum
Ecclesiae, et qui in vulneribus vestri sanguinis
undastis abunde. Et iterum dixit: O successores
fortissimi leonis, inter templum et altare dominantes
in ministratione ejus, sicut angeli sonant in
laudibus, et sicut adsunt populis in adjutorio, vos
estis inter illos qui haec faciunt semper in officio
Agni curam habentes. O vos imitatores excelsae
personae in pretiosissima et gloriosissima significatione,
o quam magnus est vester ornatus, ubi homo
procedit solvens et stringens in Deo pigros et peregrinos,
etiam ornans candidos et nigros, et magna
onera remittens. Nam et angelici ordinis officia habetis:
et fortissima fundamenta praescitis ubicunque
constituenda sunt, unde magnus est vester honor.
Itemque dicebat: O pulchrae facies Deum aspicientes,
et in aurora aedificantes. O beatae virgines, quam
nobiles estis, in quibus rex se consideravit, cum in
vobis omnia coelestia ornamenta praesignavit, ubi
etiam suavissimus hortus estis in omnibus ornamentis
redolentes. O nobilissima viriditas quae radicas
in sole et quae in candida serenitate luces in
rota, quam nulla terrena excellentia comprehendit:
tu circumdata es amplexibus divinorum mysteriorum.
Tu rubes ut aurora, et ardes ut solis flamma.
Et iterum sonus ille, ut vox multitudinis in querelis
de revocandis ad eosdem gradus in harmonia,
sic querebatur, dicens: O plangens vox est haec
maximi doloris. Ah! ah! quaedam mirabilis victoria
in mirabili desiderio Dei surrexit; in qua delectatio
carpis se latenter abscondit. Heu! heu! ubi voluntas
crimina nescivit, et ubi desiderium hominis
lasciviam fugit, quia tam pauci ad te veniunt.
Luge, luge ergo in his innocentia; quae in pudore
bono integritatem non amisisti, et quae avaritiam
gutturis antiqui serpentis ibi non devorasti, quia
tam negligenter homines te attendunt. O vivens
fons, quam magna est suavitas tua, qui faciem istorum
in te non amisisti; sed acute praevidisti quomodo
eos de angelico casu abstraheres, qui se aestimabant
illud habere, quod non licet sic stare. Unde:
Gaude, filia Sion, quia Deus tibi multos reddit,
quos serpens de te abscindere voluit, qui nunc in
majori luce fulgent quam prius illorum causa fuisset.
Vivens enim lux de his dicit: Tortuosum serpentem
scandalizavi in sua suggestione, quae non ita
plena fuerat sicut ille existimabat. Unde juravi
per me ipsum, quod in his causis feci amplius et
amplius, quam in eis. O serpens tuum gaudium proderet,
quia in tua suggestione amputavi: quod nunquam
inventum est in tua saevitia, o turpissime illusor.

Itemque sonus ille, ut vox multitudinis in exhortatione
virtutum in adjutorium hominum, et in
contradictione repugnantium diabolicarum artium,
virtutibus vitia superantibus, et hominibus tandem
divina inspiratione ad poenitentiam redeuntibus, in
harmonia sic clamabat: Nos virtutes in Deo sumus,
et in Deo manemus: Regi regum militamus, et malum
a bono separamus. Nam in primo agone apparuimus,
ubi victrices exstitimus: dum ille corruit,
qui super se volare voluit. Ergo et nunc militemus,
illis qui nos invocant subvenientes, et diabolicas
artes calcantes: et eos qui nos imitari voluerint
ad beatas mansiones perducentes.

QUERELAE ANIMARUM IN CARNE POSITARUM. O nos
peregrinae sumus. Quid fecimus, ad peccata deviantes?
Filiae regis esse debuimus, sed in umbram
peccatorum cecidimus. O vivens sol, porta nos in
humeris tuis in justissimam haereditatem, quam in
Adam perdidimus. O Rex regum, in tuo praelio
pugnamus.

INVOCATIO FIDELIS ANIMAE. O dulcis divinitas, et o
suavis vita, in qua perferam vestem praeclaram,
illud accipiens quod perdidi in prima apparitione:
ad te suspiro, et omnes virtutes invoco.

RESPONSUM VIRTUTUM. O felix anima et o dulcis
creatura Dei, quae aedificata es in profunda altitudine
sapientiae Dei, multum amas.

FIDELIS ANIMA. O libenter veniam ad vos, ut praebeatis
mihi osculum cordis.

VIRTUTES. Nos debemus militare tecum, o filia regis.

FID. A. O gravis labor et o durum pondus quod
sustineo in veste hujus vitae, quia nimis grave mihi
est contra carnem pugnare.

VIRT. O anima voluntate Dei constituta, et o felix
instrumentum: quare tam debilis es contra hoc,
quod Deus contrivit in virginea natura? Tu debes
in nobis superare diabolum.

FID. A. Succurrite, me adjuvando, ut valeam
consistere.

SCIENTIA DEI. Vide quid illud sit quo es induta,
filia salvationis, et esto stabilis et nunquam cades.

FID. A. O nescio quid faciam, aut ubi fugiam?
O vae mihi non possum perficere id quo sum induta!
Certe illud volo abjicere.

VIRT. O infelix conscientia, o misera anima;
quare abscondis faciem tuam coram tuo Creatore?

SCIENTIA DEI. Tu nescis, nec vides, nec sapis illum
qui te constituit.

FID. A. Deus creavit mundum, non facio illi injuriam
si volo uti illo.

DIABOLUS. Fatua, fatua, quid prodest tibi laborare?
Respice mundum et amplectetur te magno honore.

VIRT. Heu! heu! nos virtutes plangamus et lugeamus,
quia ovis Domini fugit vitam.

HUMILITAS. Ego humilitas, regina virtutum, dico:
Venite ad me, omnes virtutes, et enutriam vos ad
requirendam perditam drachmam et ad eam coronandam
in perseverantia felicem.

VIRT. O gloriosa regina et o suavissima mediatrix,
libenter veniemus.

HUMIL. Ideo dilectissimae filiae, teneo vos in regali
thalamo. O filiae Israel, sub arbore suscitavit vos
Deus, unde in hoc tempore recordamini plantationis
ejus. Gaudete ergo, filiae Sion.

DIABOLUS. Quae est haec potestas, quod nullus sit
praeter Deum? Ego autem dico: Qui voluerit me et
voluntatem meam sequi, dabo illi omnia; tu vero
cum tuis sequacibus nihil habes quod dare possis,
quia etiam vos omnes nescitis quid sitis.

HUMIL. Ego cum meis sodalibus bene scio quod
tu es ille antiquus draco, qui super summum volare
voluisti, sed ipse Deus in profundum te praecipitavit
abyssi.

VIRT. Nos autem omnes in excelsis habitamus.
FID. A. O vos regales virtutes, quam speciosae et
quam fulgentes estis in summo sole, et quam dulcis
est vestra mansio; et ideo o vae mihi, quia a vobis
fugi.

VIRT. O fugitiva, veni, veni ad nos, et Deus suscipiet
te.

FID. A. Ah! ah! fervens delectatio absorbuit me
in peccatis, et ideo ad vos non ausa sum intrare.

VIRT. Noli timere nec fugere, quia pastor bonus
quaerit in te perditam ovem suam.

FID. A. Nunc est mihi necesse ut suscipiatis me,
quoniam in vulneribus feteo, quibus antiquus serpens
me contaminavit.

VIRT. Curre ad nos, et sequere vestigia illa, in
quibus nunquam cades in societate nostra, et Deus
curabit te.

FID. A. Ego peccatrix quae fugi vitam plena ulceribus
veniam ad vos, ut praebeatis mihi scutum redemptionis.

VIRT. O anima fugitiva, esto robusta, et indue te
arma lucis.

FID. A. O omnis militia reginae virtutum, et o vos
candida lilia ejus cum rosea purpura, inclinate vos
ad me, quia peregrina a vobis exsulavi, et adjuvate
me, ut in sanguine Filii Dei possim resurgere. Et o
vera medicina humilitas, praebe mihi auxilium;
quia superbia in multis vitiis multas cicatrices mihi
imponens vulneravit me. Nunc fugio ad te, et ideo
suscipe me.

HUMIL. O omnes virtutes, suscipite lugentem peccatricem
in suis cicatricibus propter vulnera Christi,
et perducite eam ad me.

VIRT. Volumus te reducere, et nolumus te deserere,
et omnis coelestis militia gaudet super te:
ergo decet nos in symphonia sonare.

HUMIL. O misera filia, volo te amplecti, quia magnus
medicus dura et amara vulnera propter te
passus est.

DIABOLUS. Quae es, aut unde venis? Tu amplexata
es me, et ego foras eduxi te; sed nunc in reversione
tua confundis me, ego autem pugna mea dejiciam
te.

FID. A. Ego omnes vias tuas malas esse cognovi,
et ideo fugi a te; modo autem, o illusor, pugno
contra te.

FID. A. Unde tuo regina humilitas, tuo medicamine
adjuva me.

HUMIL. O victoria quae eumdem in coelo superasti,
curre cum sodalibus tuis et omnes ligate diabolum
hunc.

VICTORIA AD VIRTUTES. O fortissimae et gloriosissimae
milites, venite et adjuvate me istum fallacem
vincere.

VIRT. O dulcissima bellatrix in torrente fonte
qui absorbuit lupum rapacem, o gloriosa coronata
nos libenter militamus tecum contra illusorem animarum.

HUMIL. Ligate ergo illum, o virtutes praeclarae!

VIRT. O regina nostra, tibi parebimus, et praecepta
tua in omnibus adimplebimus.

VICTORIA. Gaudete, o sociae, quia antiquus serpens
ligatus est.

VIRT. Laus tibi, Christe, rex angelorum. O Deus,
quis es tu qui in te ipso hoc magnum consilium habuisti,
quo destruxisti infernalem haustum in publicanis
et peccatoribus; qui nunc lucent in superna
bonitate; unde, o rex, laus tibi sit. O Pater omnipotens
ex te fluit fons in igneo ardore, perduc filios
tuos in rectum ventum velorum aquarum, ita ut et
nos eos hoc modo perducamus in coelestem Hierusalem.
Et voces istae erant ut vox multitudinis,
cum multitudo voces suas in altum extollit. Et sonus
earum ita me pertransivit quod eas absque difficultate
tarditatis intellexi. Audivique vocem ex
eodem lucido aere, dicentem mihi: Laudes superno
Creatori incessabili voce cordis et oris dandae sunt:
cum ipse non solum stantes et erectos, sed etiam
cadentes et curvatos in supernis sedibus sua gratia
collocat. Unde vides, o homo, lucidissimum aerem:
candorem gaudii supernorum civium designantem,
in quo audio in omnibus praedictis significationibus,
mirabili modo diversum genus musicorum, in
laudibus civium supernorum gaudiorum, in via veritatis
fortiter perseverantium, ac in querelis revocatorum
ad laudes eorumdem gaudiorum; quoniam
ut aer comprehendit et sustinet ea quae sub
coelo sunt, ita ut audis in omnibus praemonstratis
tibi mirabilibus Dei, suavis et dulcis symphonia sonat
in gaudio, miracula electorum in superna civitate
existentium, et in Deo suavi devotione persistentium;
ac in querelis incurvationem illorum
quos antiquus serpens perdere tentat, quos tamen
divina virtus ad societatem beatorum gaudiorum
fortiter perducit: proferens in eis illa mysteria,
quae humanis mentibus ad terram inclinatis sunt
incognita, et in exhortatone virtutum se exhortantium
ad salutem populorum quibus diabolicae insidiae
repugnant, sed ipsae virtutes eas opprimunt,
ita tamen quod sic fideles homines tandem a peccatis
ad superna per poenitentiam transeunt; quoniam
ibi virtutes in mentibus fidelium, ad redemptionem
ipsorum vitiis resistunt, quibus diabolico
afflatu fatigantur; sed eis fortissima fortitudine superatis
homines in peccatis prolapsi, divino nutu ad
poenitentiam revertuntur, cum perquirunt et deflent
anteriora facta, et cum considerant et cavent posteriora.

Quapropter et sonus ille ut vox multitudinis in
laudibus de supernis gradibus in harmonia symphonizat,
quia symphonia in unanimitate et in concordia
gloriam et honorem coelestium civium ruminat,
ita quod et ipsa hoc sursum tollit quod verbum palam
profert. Sic et verbum corpus designat, symphonia
vero spiritum manifestat, quoniam et coelestis
harmonia divinitatem denuntiat, et verbum humanitatem
Filii Dei propalat. Et ut potestas Dei
ubique volans omnia circuit, nec ei ullum obstaculum
re istit, ita et rationalitas hominis magnam vim
habet in vivis vocibus sonare, et torpentes animas
ad vigilantiam in symphonia excitare. Quod et
David in symphonia prophetiae suae probat, et Jeremias
lamentabili voce in planctu suo ostendit. Ita et
tu, o homo, quae es paupercula et fragilis natura,
audis in symphonia sonum de igneo ardore virginalis
pudoris, in amplexibus verborum florentis
virgae, et sonum de acumine viventium luminum in
superna civitate lucentium, et sonum de prophetia
profundorum sermonum, et sonum de dilatatione
apostolatus mirabilium verborum, et sonum de effusione
sanguinis fideliter se offerentium, et sonum de
sacerdotali officio secretorum, et sonum de virginali
gradu in superna viredine florentium, quoniam superno
Creatori fidelis creatura sua in voce exsultationis
et laetitiae resultat, et grates frequentes ei impendit.
Sed et sonum audis ut vocem multitudinis,
in querelis revocatorum ad eosdem gradus in harmonia
resonantem; quia symphonia non solum in
unanimitate exsultationis, in via rectitudinis fortiter
persistentium gaudet, sed etiam in concordia
resuscitationis de via justitiae lapsorum, et tandem
ad veram beatitudinem erectorum exsultat, quoniam
et pastor bonus ovem quae perierat, cum gaudio
reportavit ad gregem. Itemque ut audis, sonus ille
ut vox multitudinis in exhortatione virtutum in adjutorium
hominum, et in contradictione repugnantium
diabolicarum artium, virtutibus vitia superantibus
et hominibus tandem divina inspiratione ad
poenitentiam redeuntibus in harmonia clamat, quoniam
dulcis complexio est in virtutibus fideles homines
ad veram beatitudinem trahentibus, sed dira
coacervatio est in vitiis diabolicarum insidiarum;
non tamen ita ut virtutes vitia non superent; sed
sic quod virtutes ea omnino debilitent, et sibi consentientes
auxilio superni adjutorii ad aeternam
retributionem per veram poenitentiam perducant,
ut etiam in vocibus harmoniae earum tibi est demonstratum.

Nam et symphonia, dura corda emollit; et ipsis
humorem compunctionis inducit, ac Spiritum sanctum
advocat. Unde et voces istae quas audis, sunt
ut vox multitudinis, cum multitudo voces suas in
altum extollit; quia laudes jubilationum in simplicitate
unanimitatis et charitatis prolatae, fideles ad
unanimitatem illam ubi nulla discordia est perducunt,
cum eos in terris positos, corde et ore ad
supernam remunerationem suspirare faciunt. Et
sonus earum ita pertransit te, quod eas absque difficultate
tarditatis intelligis; quoniam ubi divina
gratia operata fuerit omnem tenebrositatem obumbrationis
aufert, illa pura et lucida faciens, quae carnalibus
sensibus in infirmitate carnis obscura sunt.

Quapropter quisquis Deum fideliter intelligit, laudes
indefessas et fideliter offerat eique fideli devotione
incessanter jubilet, quemadmodum et David
servus meus spiritu profunditatis et altitudinis a me
perfusus, hortatur, dicens: Laudate eum in sono
tubae, laudate eum in psalterio et cithara. Laudate
eum in tympano et choro, laudate eum in chordis et
organo. Laudate eum in cymbalis bene sonantibus,
laudate eum in cymbalis jubilationis; omnis spiritus
laudet Dominum (Psal. CL). Hoc tale est: Vos qui
Deum simplici intentione et pura devotione scitis,
adoratis et diligitis: laudate eum in sono tubae, id
est in sensu rationalitatis, quia perdito angelo cum
sibi consentientibus in perditionem cadente, agmina
beatorum spirituum in veritate rationabiliter perstiterunt,
Deoque fideli dilectione adhaeserunt. Laudateque
in psalterio profundae devotionis, et in cithara
melliflui canoris, quoniam tuba sonante psalterium,
et psalterio canente cithara procedit, sicut
et beatis angelis in amore veritatis perseverantibus,
deinde homine creato prophetae in mirabilibus vocibus
surrexerunt: quos apostoli in dulcissimis verbis
subsecuti sunt. Et laudate eum in tympano
mortificationis, et in choro exsultationis, quia post
citharam tympanum, post tympanum chorus exsultat,
quemadmodum apostolis verba salutis praedicantibus:
martyres in honore Dei, in corporibus suis
diversa supplicia sustinuerunt, ex quibus deinde sacerdotalis
officii veraces doctores surrexerunt. Laudateque
eum in chordis humanae redemptionis, et in
organo divinae protectionis, quoniam choro exsultante
voces chordarum, et organi se manifestant,
sicut et veris doctoribus in officio beatitudinis veritatem
ostendentibus: virgines processerunt, quae
Dei Filium verum hominem velut in chordis amaverunt,
et verum Deum velut in organo adoraverunt,
cum ipsum verum hominem et verum Deum crediderunt.
Quid hoc? Quia cum Filius Dei pro salute
hominum carnem assumpsit, gloriam divinitatis non
amisit. Unde et beatae virgines ipsum sibi sponsum
eligentes, verum hominem in desponsatione, et verum
Deum in castitate, ipsum fideli devotione apprehenderunt.
Sed et laudate eum in cymbalis bene
sonantibus, id est in iis assertionibus, quae bonum
sonum in vero gaudio faciunt, cum homines in imis
peccatorum jacentes, ad supernam celsitudinem
divina inspiratione compuncti, se sursum ab imis
tollunt. Laudateque eum in cymbalis jubilationis,
videlicet in assertionibus divinae laudis, ubi potentes
virtutes victoriam fortissime facientes, vitia in hominibus
opprimunt, et eos forti desiderio ad beatitudinem
verae remunerationis in bonis perseverantes
perducunt. Unde omnis spiritus qui benevolentiam
habet credendi in Deum et honorandi eum, laudet
Dominum, id est illum qui Dominus omnium est:
quia justum est ut ille qui vitam desiderat eum
qui vita est glorificet.

Et iterum audivi vocem ex praedicto lucido aere
dicentem: O rex altissime! laus tibi sit, qui in simplici
et in indocto homine facis haec. Sed et iterum
vox de coelo vociferatione maxima clamabat, dicens:
Audite et attendite, omnes qui supernam remunerationem
et beatitudinem habere desideratis. O vos
homines qui credula corda habetis, et supernam
remunerationem exspectatis: sermones istos suscipite,
et eos in interiora corda vestra ponite, nec
admonitionem istam in visitatione vestra recusate.
Nam ergo testificator veritatis, vivus et verus loquens
et non tacens Deus, dico atque iterum dico:
Quis mihi praevalere poterit? Qui hoc tentaverit,
dejiciam eum. Unde homo montem non apprehendat,
quem movere non poterit; sed in valle humilitatis
subsistat. Sed quis transilit vias sine aqua?
Ille qui se in turbinem ventilat, et qui fructus sine
refectione dividit. Et quomodo tabernaculum meum
ibi erit? Sed tabernaculum meum ibi est, ubi Spiritus
sanctus irrigationem suam perfundit. Quid
hoc? Ego in medio sum. Quomodo? Quicunque digne
me apprehendit, hic nec in altitudinem, nec in profunditatem,
nec in latitudinem incidet. Quid hoc?
Quia ego sum charitas illa, quam nec flagrans superbia
dejicit, nec profundi casus perfringunt, nec
latitudo malorum conterit. Nunquid non possum
aedificare in altitudine scabelli solis? Fortes qui in
vallibus fortitudinem suam ostendunt, me contemnunt;
hebetes, in sonitu turbinum me abjiciunt; sapientes,
cibum meum renuunt, et quisquis turrim
secundum voluntatem suam sibi parat. Sed ego istos
in parvo et pusillo confundam, sicut Goliath in
puero dejeci, et sicut Holofernem in Judith superavi.
Unde et quisquis mystica verba hujus libri
recusaverit, arcum meum super eum extendam, et
sagittis pharetrae meae eum transfigam, et coronam
ejus de capite ipsius abjiciam atque eum illis similabo,
qui in Oreb ceciderunt, quando contra me
murmuraverunt. Sed et quicunque maledicta sua
contra prophetiam istam protulerit, maledictio illa
quam Isaac protulit, super eum veniet; et benedictione
coelestis roris replebitur, qui eam amplexus
fuerit, et qui eam in corde suo tenuerit, atque qui
eam in vias planas produxerit. Et qui eam gustaverit,
et in memoriam suam posuerit, fiet mons myrrhae,
et thuris, et omnium aromatum et dilatatio
multarum benedictionum, de benedictione in benedictionem
ascendens sicut Abraham, atque nova nupta
sponsa Agni sibi illum columnam in conspectu
Dei copulabit; et umbra manus Domini illum proteget.
Sed si quis haec verba digiti Dei temere absconderit,
et ea per vesaniam suam minuerit, aut
in alienum locum alicujus humani sensus causa
abduxerit, et ita deriserit, ille reprobus erit, et digitus
Dei conteret illum. Laudate, laudate ergo
Deum, beata viscera, in omnibus iis miraculis, quae
Deus constituit in molli forma speciei excelsi, quam
ipse praevidit in prima apparitione costae viri illius,
quem Deus de limo creavit. Qui autem acutas aures
interioris intellectus habet, hic in ardente amore
speculi mei, ad verba haec anhelet, et ea in conscientia
animi sui conscribat. Amen.