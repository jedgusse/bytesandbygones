PETRI ABAELARDI
COMMENTARIORUM
SUPER
S. PAULI EPISTOLAM AD ROMANOS
LIBRI QUINQUE.
(Edit. Opp. anni 1616, p. 489, ex ms. codice monasterii S. Michaelis in Periculo maris.)

PROLOGUS.

Omnis Scriptura divina more orationis rhetoricae
aut docere intendit aut movere. Docet quippe, dum
quae fieri vel vitari oportet insinuat. Movet autem,
dum sacris admonitionibus suis voluntatem nostram
vel dissuadendo retrahit a malis, vel persuadendo
applicat bonis, ut jam videlicet implere velimus
quae implenda esse didicimus, vel vitare contraria.
Juxta hanc itaque rationem tam Veteris
quam Novi Testamenti tripertita est doctrina. In
Veteri nempe Testamento lex, quae in quinque libris
Moysi continetur, praecepta Domini primum docet.
Deinde prophetae vel historiae cum caeteris Scripturis
ad ea quae jam praecepta erant opere complenda
adhortantur, et affectus hominum ad obediendum
praeceptis commovent. Cum enim prophetae vel sancti
Patres populum sentirent praeceptis minus obedire
divinis, admonitiones adhibebant, ut per promissiones
vel comminationes eos ad obediendum
traherent. Exempla quoque ex historiis necessarium
erat adjungi, in quibus tam remuneratio obedientium
quam poena transgressorum ante oculos ponerentur.
Hi autem sunt veteres illi panni, qui ad
extrahendum Jeremiam de lacu, funibus circumligati
sunt (Jer. XXXVIII, 11), exempla videlicet antiquorum
Patrum, quae sacris admonitionibus adhibentur
ad extrahendum peccatorem de profundo
vitiorum.

Similiter et Novi tripertita est disciplina Testamenti,
ubi quidem Evangelium pro lege est, quod
verae justitiae ac perfectae formam docet. Deinde
Epistolae cum Apocalypsi loco prophetarum ponuntur,
quae ad obediendum Evangelio cohortantur.
Actus vero apostolorum et pleraeque narrationes
evangelicae sacras historias continent. Ex his itaque
liquet quod, cum sit intentio Evangelii docere,
hanc intentionem Epistolae vel Actus apostolorum
tenent, ut ad obediendum Evangelio nos moveant,
vel in his quae Evangelium docet nos confirment.
Nemo itaque post Evangelium, quod perfectae est
doctrinae, quasi superflue Epistolas calumnietur,
cum has ad admonitiones potius quam ad doctrinam
scriptas esse meminerimus, quamvis nonnulla
in eis salubria documenta sive consilia contineantur,
quae Evangelium non habet. Unde ad Corinthios
scribens ait: Nam caeteris ego dico, non Dominus:
Si quis frater uxorem habet infidelem (I Cor.
VII, 12), etc. Necnon etiam circumcisionem vel
caeteras legis carnales observantias cessare jam
debere docet, quod nondum in Evangelio revelatum
erat. Qui etiam ad Timotheum scribens multa de
episcopali vel sacerdotali seu levitica dignitate docet
quae Evangelium non expresserat. Perfectam
tamen Evangelii dicimus doctrinam traditam esse,
quantum ad verae justitiae formam et ad animarum
salutem sufficiebat, non ad Ecclesiae decorem vel
ipsius salutis amplificationem. Sunt quippe de bonis
civitatis quaedam ad incolumitatem ejus pertinentia,
quaedam ad amplificationem, sicut et in fine secundi
libri Rhetoricae Julius meminit. Quae vero ad incolumitatem
pertinent, ea sunt sine quibus incolumis
ac salva consistere civitas non potest, ut ager,
silvae, et caetera hujusmodi quae valde civitati sunt
necessaria. Alia vero non sunt ita necessaria, sed
magis egregia, cum videlicet ultra quam necesse est
quaedam obtinet, quae eam caeteris civitatibus digniorem
efficiunt aut tutiorem reddunt, sicut aedificia
pulchra, thesaurorum copia, dominatio multa, et
similia. Sufficere autem saluti fortasse poterant ea
quae Evangelium de fide et spe et charitate seu sacramentis
tradiderat, etiamsi apostolica non addantur
instituta, neque aliquae sanctorum Patrum disciplinae
vel dispensationes, ut sunt canones, vel
decreta, regulae monachorum, et plurima sanctorum
scripta sacris admonitionibus plena. Neque
enim aliqua his praetermissis imputanda esset transgressio,
si nulla de eis fieret praeceptio. Voluit tamen
Dominus et ab apostolis et a sanctis Patribus
quaedam superaddi praecepta vel dispensationes,
quibus adornetur vel amplificetur Ecclesia velut
civitas sua, vel ipsa civium suorum tutius muniatur
incolumitas, sicut in singulis promptum est assignare.
Unde Dominus nonnulla discipulis suis vel
posteris praecipienda vel disponenda reservavit, ut
quibus in miraculis quoque majora facere quam
sibi ipsi permisit, nonnullam etiam eis praeceptorum
auctoritatem reservaret, quibus eos amplius
exaltaret, et Ecclesiae suae tanto eos efficeret amplius
gratos, quanto eos ipsa sibi magis esse cognosceret
necessarios.

Cum itaque, ut dictum est, Evangeliorum intentio
sit ea quae sunt saluti necessaria nos docere,
hanc intentionem Epistolae tenent, ut ad obediendum
evangelicae doctrinae nos moveant, vel nonnulla
etiam ad amplificandam et tutius muniendam
salutem tradant. Et haec quidem est omnium Epistolarum
generalis intentio. In singulis vero proprias
intentiones requiri convenit, seu materias aut
tractandi modos, sicut in hac ipsa Epistola, cujus
quidem intentio est Romanos ex Judaeis et
gentilibus conversos, superba contentione se alterutrum
praeponentes, ad veram humilitatem et fraternam
concordiam revocare. Id vero duobus modis
efficit, tam divinae scilicet gratiae dona amplificando
quam operum nostrorum merita extenuando, ut
nemo jam de operibus gloriari in se praesumat; sed
totum divinae tribuat gratiae quidquid valet, a qua
quidem recognoscat se accepisse quidquid boni habet.
In his itaque duobus, tam operibus scilicet
nostris quam divina gratia, totius materiae summa
consistit. Modus vero tractandi, in attenuationem
est nostrorum operum, sicut dictum est, et exaggeratione
gratiae, ut jam nemo de operibus gloriari
praesumat, sed, qui gloriatur, in Domino glorietur
(I Cor. I, 31). Gloriabantur autem gentiles quod tam
cito Evangelio acquieverunt, sicut scriptum est:
Populus quem non cognovi, servivit mihi, in auditu
obedivit mihi (Psal. XVII, 45). Et minime antea deliquissent
in his quae egerant, qui nulla adhuc lege
Dominum cognoverant. Judaei vero de corporalibus
legis observantiis maxime intumescebant. Ad conterendam
itaque utrorumque superbiam, alternis
invectionibus modo hos, modo illos, et nonnunquam
utrosque simul aggreditur, ut et gentes inexcusabiles
in suis fuisse peccatis ostendat; quae si
legem scriptam non acceperant, naturalem habebant
qua et Deum cognoscere, et mala a bonis possent
discernere, et Judaeos non ex operibus legis
justificari, ut aestimant, posse, sed utrosque sola
Dei vocantis gratia misericordiam, qua justificentur,
assecutos.

Quaeritur autem de Romanis istis, quibus haec
Epistola dirigitur, quorum praedicatione antea conversi
fuerant. Ecclesiastica quidem historia, et Hieronymus
sive Gregorius Turonensis, per Petrum
apostolum eos jam conversos fuisse tradunt. Haymo
vero econtra sentit, dicens eos non a Petro primum
de fide fuisse instructos, vel ab aliquibus duodecim
apostolorum, sed ab aliis quibusdam Judaeis fidelibus
a Jerosolymis Romam venientibus. Ait autem
ecclesiastica Historia libro secundo, cap. decimo
quarto: &#171;Claudii temporibus, clementia divinae
providentiae Petrum ad urbem Romam deducit. Iste
adveniens primus in urbe Roma Evangelii sui clavibus
januam regni coelestis aperuit.&#187; Igitur cum
Romanae urbi clarum verbi Dei lumen fuisset exortum,
Simonis tenebrae cum suo auctore restinctae
sunt. Hieronymus quoque super hanc Epistolam,
ubi scriptum: Ut aliquid impertiar vobis gratiae spiritalis,
ait sic : &#171;Romanos praedicatione Petri
fidem tenentes confirmare se velle Paulus dicit: non
quominus accepissent a Petro, sed ut duobus apostolis
attestantibus atque doctoribus, eorum corroboraretur
fides.&#187; Greg. etiam Turonensis Historiarum
lib. I, cap. 25, ita meminit : &#171;Petrus apostolus
sub imperatore Claudio Romam aggreditur;
ibique praedicans in multis virtutibus manifestissime
Christum esse Dei Filium comprobavit. Ab
illis diebus enim Christiani apudcivitatem Romanam
esse coeperunt.&#187; At vero Haymo in prooemio expositionis
praesentis Epistolae ita loquitur : &#171;A
Corintho scripsit Apostolus Romanis hanc Epistolam;
quos non ipse Petrus, non quilibet duodecim
discipulorum primum instruxit, sed quidam
Judaeorum credentium, qui ab Jerosolymis Romam
venientes, ubi princeps orbis residebat, cui
erant ipsi subjecti, fidem quam apud Jerosolymam
didicerant Romanis evangelizaverunt.&#187; Notandum
vero quia si diligenter attendamus quae dicta sunt,
nulla erit superiorum doctorum et Haymonis contrarietas.
Si enim integre supra memoratum capitulum
ecclesiasticae historiae percurramus, inveniemus
Petrum primum ex omnibus apostolis, non
ex omnibus doctoribus Romanis praedicasse. Hieronymus
quoque cum dicit Romanos a Petro per
praedicationem ejus fidem accepisse, sive tenere,
nihil obest, cum per discipulos Petri a Jerosolyma
venientes non per ipsum Petrum id fieri potuerit.
Haymo vero negat per ipsam Petri personam id factum
esse. Unde et cum Petrus ab eo nominatur,
additur ipse. Praeterea non dicit Haymo quod eos
Petrus non instruxit, sed quod non primum id fecerit.
Quod vero ait praedictus Gregorius Petrum
Romae praedicasse sub Claudio, non addidit primum
eum praedicasse, sed multis miraculorum virtutibus
manifeste Christum esse Dei Filium comprobasse.
Quod autem tunc addidit, ex tunc Christianos
esse Romae coepisse, potest intelligi eos tunc per
Petrum manifestos fuisse, qui prius occulti esse
potuerunt. Haec autem Epistola, quamvis primum
scripta fuisse non credatur, prima tamen a sanctis
Patribus ordinata est, quia contra primum vitium
et caeterorum radicem, quod est superbia, dirigitur,
sicut scriptum est: Initium omnis peccati superbia
(Eccli. X, 15). Vel etiam quia ad primae sedis Ecclesiam
destinatur. De hoc autem ita Haymo meminit
: &#171;Epistola autem ista non illum ordinem
tenet in corpore Epistolarum, quo est conscripta,
sed causa dignitatis Romanorum, qui tunc temporis
universis gentibus imperabant, primatum obtinuit.
Hoc autem factum est, non ab apostolo, sed potius
ab illo qui omnes ejus Epistolas sub uno corpore
curavit colligere.&#187; Item idem : &#171;Interpretantur
autem Romani sublimes, sive tonantes, quia illo
tempore quo Apostolus hanc Epistolam eis misit
cunctis gentibus principabantur et intonabant praecepta.&#187;
Creditur autem Apostolus praesentem Epistolam
Romam misisse a Corintho per Phoeben,
ministrum Ecclesiae Cenchris, qui est locus vicinus
Corintho, imo portus ipsius Corinthi, sicut Origenes
super hanc Epistolam meminit. De qua quidem
Phoebe ipse Apostolus in fine Epistolae ait sic:
Commendo vobis Phoebem sororem nostram, etc.
(Rom. XVI, 1). Quem quidem locum Hieronymus
exponens ait : &#171;Hic monstrat Apostolus non
accipiendam personam esse viri vel feminae, quando
Romanis per mulierem, ut fertur, litteras mittit,
etc.&#187;

LIBER PRIMUS.

CAPUT PRIMUM.

Paulus. More scribentium Epistolas salutationem
praemittit, qui ad veram eos salutem adhortatur.
Quam quidem salutationem cum quibusdam quae
annectit quasi loco prooemii praescribit, ubi eos
videlicet attentos aut dociles seu benevolos breviter
efficiat. Attentos quidem facit tam a persona sua
quam a persona Christi eum mittentis, quam etiam
ab ipsa re, hoc est evangelica doctrina, ad quam
observandam eos adhortatur: a persona quidem
sua, dum eam commendat tanquam in apostolatum
segregatam, et ad praedicandum Evangelium a Deo
vocatam. Commendat autem et Domini Jesu Christi
personam, quem et Filium Dei nominat, et eum
esse asserit, qui patribus promissus erat tanquam
humani generis Redemptor, et qui ex Spiritu sancto
conceptus sit, et mortuorum suscitator magnificus
exstiterit. Sed nec Evangelii commendationem praeterit,
dum ipsum per Scripturas sanctas prophetarum
Dei promissum esse commemorat. Docilitas
vero in hoc ipso notatur, quod per hoc quod sibi
dicit injunctum evangelicae praedicationis officium,
de his quae ad Evangelii doctrinam pertinent se
scripturum esse insinuat. Qui etiam cum se servum
Christi, et se eorum servum esse confitetur, tam
ex humilitate sua quam ex amore quem illi in Christum
habebant, nec non et ex his quae subjungit de
amore quem habet in eos, quod videlicet per conversionem
eorum maxime gratias Deo agat, et ad
eos venire desideret, ut eos amplius instruat aut
confirmet, sibi ipsi benevolos reddit. Nunc litterarum
insistamus.

Notandum vero quia, juxta expositionem Rufini
in hanc Epistolam, quae quidem expositio translatio
expositionis Origenis creditur, iste Apostolus antea
etiam quam converteretur binomius erat, ut tam
videlicet Paulus quam Saulus antea vocaretur, sicut
scriptum est, inquit, in Actibus apostolorum: Saulus
qui et Paulus. Juxta Hieronymum et Augustinum
seu caeteros, ipse sibi Apostolus nomen mutavit
a Paulo proconsule, quem per miraculum primum
convertit. In Actibus apostolorum scriptum
est, assumens hoc nomen, ut nunc Paulus sicut ante
Saulus vocaretur, ut post ejus conversionem sicut
novam vitam vel novum praedicationis assumpsit
officium, ita et novum sortiretur vocabulum. Sicut
et de apostolo Petro Dominus fecit, a quo ipse post
conversionem Petrus est vocatus, qui antea Simon
vocabatur.

Unde et Romana Ecclesia jam in consuetudine
duxit, ut quos in cathedram beati Petri sublimat,
nomina eis mutet. Saulus autem quasi a Saule antea
dictus erat, qui de eadem tribu, id est de Benjamin
erat, et in persecutione fidelium Saulem imitabatur,
qui David et suos persequebatur, sicut iste
Christum atque membra ejus. Cui ab ipso dictum:
Saule, Saule, quid me persequeris? (Act. IX, 4.) Teste
autem Hieronymo, sicut Jacob in nostram linguam
translatum Jacobus dicitur, et Joseph Josephus,
ita et Saul nunc Saulus dicitur, tanquam sit trissyllabum
nomen, cum tamen per diphthongon proferre
ipsum bissyllabum soleamus. Videtur etiam
quasi diminutivum esse a Saul Saulus, sicut a Julio
Julius. Sicut autem Saul primo humilis, postea
superbus factus est; ita hic e contrario primo superbus
et maximus Ecclesiae persecutor, nunc Paulus,
id est per humilitatem jam modicus sive quietus
appellatur. Nam juxta Augustinum Paulus Latine
modicus sonat . Unde et dicimus, Paulutum
exspecta, id est modicum. Quantum vero humilis
ipse fuerit, audi ab ipso. Ego enim sum, inquit,
minimus apostolorum, qui non sum dignus vocari
apostolus (I Cor. XV, 9). Juxta Ambrosium vero
ex Saulo Paulum se dicit, hoc est immutatum, ut
quia Saulus inquietudo seu tentatio interpretatur,
hic cum ad fidem Christi accessit Paulum se dicit,
id est quasi jam quietum, cum prius tentationes
aemulatione legis Dei servis inferret. Quantum vero
jam quietus et patiens exstiterit, et ne quem scandalizaret
semper studuerit, ipse quoque docet, qui
ne quem gravaret manibus laborabat, non ut caeteri
apostoli de Evangelio victitans. A Hieronymo autem
in libro Hebraicorum Nominum Paulus mirabilis,
sive electus, interpretari dicitur . Quem et Dominus
ipse vas electionis vocavit, et tam vita quam
doctrina inter apostolos mirabilem fecit. Quem quidem
tam virginem esse quam martyrem constat, ut
quae in magnis apostolis, Petro scilicet et Joanne,
divisa sunt merita, in isto reperiantur conjuncta;
et prae caeteris tam praedicationis quam virtutis gratias
assecutum; per quem fere universus conversus
est mundus; atque ipse quoque apostolorum princeps
de perniciosa simulatione necessario correctus,
ut in eo quoque mirabiliter illa Veritatis impleretur
sententia: Erunt novissimi primi, et primi novissimi
(Matth. XX, 16). In cujus etiam typo Benjamin
fratrum suorum extremum, et a patre vehementer
dilectum fuisse non ambigimus. De hoc
autem praeclaro Christi signifero et tuba Domini
vehemente ipse humiliter qui ab eo correctus fuerat
Petrus, in excellentiae ejus laudem prorumpens:
Sicut et charissimus, inquit, frater noster Paulus secundum
sibi datam sapientiam scripsit vobis, sicut
in omnibus Epistolis loquens de his, in quibus sunt
quaedam difficilia intellectu, quae indocti et instabiles
depravant, sicut et caeteras scripturas ad suam
ipsorum damnationem (II Petr. III, 15).

Quam quidem difficultatem, ex nimia subtilitate
rationum procedentem, et professi et veriti sunt
doctores sancti. Unde et Ambrosius in Epistola
quadam quae sic incipit: &#171;Etsi sciam quod nihil
difficilius sit, quam de apostoli lectione disserere,
cum ipse Origenes longe minor sit in Novo quam in
Veteri Testamento, etc.&#187; Augustinus Retractationum
lib. I : &#171;Epistolae ad Romanos expositionem
inchoaveram, sed hujus operis, si perficeretur,
plures libri essent futuri. Quorum unum solum
in sola disputatione salutationis absolvi: sed
deinde cessavi ipsius magnitudine ac labore deterritus.&#187;
Et beatus Hieronymus ad Pammachium :
&#171;Paulum,&#187; inquit, &#171;apostolum quotiescunque lego,
videor non mihi verba audire, sed tonitrua.&#187; Idem
ad Paulinum : &#171;Paulus novissimus in ordine,
primus in meritis est, quia plus omnibus laboravit.&#187;
Idem ad Eustochium : De virginibus, inquit
Apostolus, praeceptum Domini non habeo (I Cor. VII,
25). &#171;Quod et ipse ut esset virgo non fuit imperii,
sed propriae voluntatis. Neque enim audiendi sunt,&#187;
inquit, &#171;qui eum uxorem habuisse confingunt. Cum
suadens perpetuam castitatem intulerit; volo autem
omnes esse sicut meipsum (ibid., 8).&#187; Quantus autem
et apud philosophos habitus sit, qui ejus vel
praedicationem audierunt, vel scripta viderunt, insignis
ille tam eloquentia quam moribus Seneca in
epistolis, quas ad eum dirigit, his verbis protestatus
est : &#171;Libello tuo lecto, de plurimis ad
quosdam litteris, quas ad aliquam civitatem seu
caput provinciae direxisti, mira exhortatione vitam
mortalem contemnentes usquequaque refecti sumus.
Quos sensus non puto ex te dictos, sed per te
certe aliquando et ex te, et per te. Tanta etenim
majestas earum rerum est, tantaque generositate
clarent, ut vix confecturas puto aetates hominum
quibus illustrari perficique possint.&#187; Meminit et
Hieronymus hujus laudis Senecae erga Paulum in
libro De illustribus viris cap. 12, ita scribens :
&#171;Lucius Annaeus Seneca Cordubensis, Photini
stoici discipulus, et patruus Lucani poetae, continentissimae
vitae fuit, quem non ponerem in catalogo
sanctorum, nisi me epistolae illae provocarent,
quae leguntur apostoli Pauli ad Senecam, aut Senecae
ad Paulum. In quibus cum esset Neronis magister,
et illius temporis potentissimus, optare se
dicit esse ejus loci apud suos cujus sit Paulus apud
Christianos.&#187;

Quod et si prophetiae auctoritatis laudem philosophico
adjungas praeconio, invenies hujus Apostoli
excellentiam supra caeteros tam apud patriarchas
quam prophetas insigne aliquid laudis specialiter
adeptam esse. Hic quippe, sicut ipse ait, de tribu
Benjamin exordium ducens, ille est, in typo cujus
tam patriarcha Jacob quam prophetarum et regum
maximus David, exsultantes praecinerunt. Jacob
quidem sic ait: Benjamin lupus rapax mane rapiens
praedam, vespere dividet escas (Gen. XLIX, 27). Sive
juxta aliam translationem, vespere spolia distribuet.
David vero futurae Ecclesiae princeps in spiritu praevidens,
et quasi hunc caeteris anteponens: Ibi, inquit,
Benjamin adolescentulus in mentis excessu
(Psal. LXVII, 20). Ille quippe Benjamin filius Jacob,
qui hujus typum gerebat de semine suo futuri, inter
fratres ordine extremus, primus apud patrem per
gratiam erat, a quo ipse in senio susceptus potissimum
diligebatur. Sic et Paulus inter apostolos ordine
vocationis et conversionis ultimus, meritis, ut
dictum est, apud Deum primus. Benjamin quoque
nascens matrem parientem peremit, quae prae dolore
partus moriens Benonim, id est filium doloris
appellavit: Pater vero nomine commutato eum
Benjamin, id est filium dexterae appellavit. Paulus
quippe in Christo jam renascens, matrem suam
Judaeam, quae eum in doctrina legis genuerat et educaverat,
quasi peremisse dicitur, cum ipse praecipue
carnalium observationum praecepta, in quibus
ipsi vivebant, evacuaverit, et totam eorum gloriam
ad nihilum redegerit, quasi de utero matris exiens,
et a scholis Synagogae per conversionem recedens,
juxta quod ipsemet ait: Qui me segregavit ex utero
matris meae, et vivificavit per gratiam suam (Gal. I, 5).
Unde et bene mater eum Benonim, id est filium doloris
sui vocavit, quia quo plus errorem ejus Paulus
infestavit, amplius eam dolere fecit, et quo prae
sapientiae suae excellentia gratior ei exstiterat, amplius
eam contristavit amissus. Bene autem Pater
nomen commutare voluit, ut potius eum filium dexterae,
id est prosperitatis seu fortitudinis appellaret,
quam doloris; quia hic, ut diximus, interitus
Synagogae, qui per Paulum factus est in prosperitatem
potius fidelium et communem Ecclesiae exsultationem,
quam in dolorem reputandus. Qui etiam
quanta fortitudine animi viguit innumerae in eum
persecutiones indicant. Quod vero dicitur mane rapere
praedam, et vespere escas dividere, significat
eum primitus persecutorem Ecclesiae fuisse, et postea
spiritalis verbi refectionem doctrina suae praedicationis
administrasse. Quod vero juxta aliam
translationem dicitur distribuere spolia, significat
eum posteaquam conversus est multas animas diabolo
eripuisse, et quasi spolia fugato hoste hos retinuisse,
quos postea per ecclesiastica officia et
quaecunque fidelium ministeria ordinavit.

Hieronymus vero in prologo libri Hebraicarum
quaestionum in Genesim asserit secundum Hebraeos,
quod altare in quo immolabantur hostiae, et
victimarum sanguis ad basem illius fundebatur, in
parte tribus Benjamin erat. Quo quidem convenienter
iste Christiani sanguinis effusor intelligitur,
de quo scriptum est: Spirans minarum et caedis
in discipulos Domini, etc. (Act. IX, 1), ut Christi
membra tanquam lupus oves laniaret in terris. Iste
est Benjamin adolescentulus, quasi inter apostolos
ipse extremus, mente et ratione caeteris praecellens:
utpote qui raptus est ad tertium coelum, et audivit
arcana verba, quae non licet homini loqui. A quo
etiam ipse primus apostolorum a perniciosa simulatione
correctus est, et universa Ecclesia spiritaliter
instructa, ut inter universa sanctorum scripta
ejus Epistolae privilegium tam utilitate quam subtilitate
adeptae sunt. Quarum nunc istam, quae ad
Romanos dirigitur, exponendam suscepimus; quae
omnium eruditissimorum judicio tam litterae difficultate
quam rationum subtilitate implicita est.
Servus. Cum dicat apostolis Dominus, Jam non
dicam vos servos, sed amicos (Joan. XV, 15), quare
nunc Apostolus se servum appellavit? At vero ut
praetermittamus distinguere duo genera servorum,
id est subjectorum, quorum videlicet alios timor
poenae subjectos tenet: de qualibet dicitur, quia
servus non manet in domo in aeternum (Joan. VIII,
35). Et iterum illud: Cum feceritis omnia quaecunque
praecepta fuerint vobis dicite: Servi inutiles sumus
(Luc. XVII, 10). Alios quoque amor obedientes
facit. Quibus quidem dicitur: Euge, serve bone et
fidelis, etc. (Matth. XXV, 21). Facile est praedictae
quaestioni etiam hoc modo respondere, quod alio
modo dicitur servus simpliciter, alio modo servus
dicitur Christi, sive servus bonus. Ibi enim quasi
coactio quaedam ex servili timore non voluntaria
subjectio monstratur, hic per amorem filialem obedientia
designatur. Nec fortasse necesse est ex nomine
servi simpliciter prolato coactam semper et
non voluntariam subjectionem signari, nisi forte
per adjunctum aliquod amicalis subjectio removeatur,
veluti cum dicitur: Jam non dicam vos servos,
sed amicos. Cum enim subditur, sed amicos, quasi
adversando ad illud quod est, servos, intelliguntur
non praemissi servi illi qui tantum sunt servi, non
etiam amici. Alioquin modo generaliter servi dicuntur
omnes illi tam boni vel mali, quibus talenta
sua Dominus commisit. Servi itaque generaliter dicuntur,
sive eos qui praesunt diligant sive non,
dummodo eis ita subjecti sint, ut in eorum penitus
potestate tam res eorum quam ipsi permaneant; ut
nec seipsos, nec aliquid ii qui servi dicuntur possideant
proprium. Hoc itaque modo se hoc loco Apostolus
servum Christi nominat, cui se penitus ita
subjecerat, ut nihil suo relinqueret arbitrio, sed
totum se Christi subderet voluntati, dicens illud ei
per omnia, Fiat voluntas tua (Matth. VI, 10). Quis
etiam culpet, cum Dominus per gratiam nolit jam
apostolos appellare servos, ipsi tamen per humilitatem
se servos profiteantur? Non enim ait, Jam non
dicetis vos servos, sed amicos, sed, jam non dicam
vos servos, sed amicos. Bene autem Apostolus, cum
ad obediendum alios invitet, se primitus obedientem
profitetur, ut non solum verbo, verum etiam
magis exemplo auditores commoveat, sectatus quidem
eum, de quo scriptum est: Quae coepit Jesus facere
et docere (Act. I, 1). Prius videlicet facere, et
postea docere. Cum vero praemiserit nomen Christi,
quod est commune omnium tam in regem quam sacerdotem
inunctorum, secundum quod scriptum est.
Nolite tangere christos meos (Psal. CIV, 15); subjecit
proprium nomen ejus, quod est Jesus, ut hunc videlicet
Christum a caeteris tam singularitate personae,
quam dignitate distingueret. Solus quippe
proprie Jesus dicitur, qui solus vere et in perpetuum
salvare potest. Cum itaque dicitur Christus,
id est unctus, quoniam tam reges quam sacerdotes
inungebantur, ostendit eum a Domino tam in regem
quam in sacerdotem nobis esse constitutum, per
quae duo nos salvet, quod sonat Jesus. Sacerdos
quippe nobis exstitit, seipsum pro nobis in ara
crucis immolando; rex vero pro fortitudine et potentia
dictus est, qua potest sibi subjicere omnia, et
tanquam fortior fortem alligare diabolum, utpote
illi cui Pater omnia dedit in manu.

Vocatus apostolus. Hoc est vocatus a Deo et electus
in apostolatum, non a seipso veniens ad praedicandum,
alioquin fur esset et latro, juxta illud
Veritatis: Omnes quotquot venerunt fures sunt et latrones
(Joan. VIII, 10). Venerunt, inquit Hieronymus,
non qui missi sunt. Unde et bene apostolus
missus sive legatus interpretatur. Attende etiam humilitatis
suae commendationem, cum dixerit vocatus
potius quam electus. Vocatio quippe clamor
vocis est ad longe positos ut accedant vel audiant.
Tanto autem iste remotior erat a Deo, quanto immanior
erat Ecclesiae persecutor. Diligenter itaque
ait non electus, vel assumptus, sed vocatus quasi a
longe a Domino tractus ad Evangelium illius praedicandum.

Segregatus in Evangelio Dei, id est, seorsum et
per se, non cum aliis apostolis electus, non a
Christo adhuc in terra consistenti mortali, sed jam
in coelestibus ad dexteram Patris constituto, et tam
per resurrectionem quam ascensionem glorificato.
Unde et ad Galatas scribens, ut suam commendaret
electionem adversus eos qui calumniabantur
cum caeteris apostolis non esse connumerandum,
quod non fuerit a Domino Jesu Christo in terra
cum caeteris electus, ait: Paulus apostolus, non ab
hominibus neque per hominem, sed per Jesum Christum
et Deum Patrem, qui suscitavit eum a mortuis
(Gal. I, 1), ac si diceret Paulus apostolus
non per hominem, id est mortalem, sed per Christum
jam resurrectione glorificatum, et nihil jam
mortalis naturae vel corruptibilis habentem. Dicitur
etiam segregatus in praedicatione Evangelii, dum
caeteris adhuc apostolis circa praedicationem Judaeorum
occupatis iste specialiter ad gentes tanquam
eorum proprius apostolus destinatus est.
Unde et Doctor gentium specialiter ipse dictus est.
Hinc est illud in Actibus apostolorum, dicente Spiritu
sancto: Segregate mihi Barnabam et Paulum in
opus ministerii quo assumpsi eos (Act. XIII, 2). Evangelium
bona annuntiatio dicitur, eo videlicet quod
evangelica praedicatio enuntiet completum quod
antea erat promissum.

Quod ante promiserat. Commendatio est Evangelii
quod olim a Deo nobis promissum dicit. Per
prophetas suos. Nemo enim rem vilem, ut ait Ambrosius,
magnis praeconibus nuntiat. Per Jeremiam
Dominus dicit: Ecce dies veniunt, et consummabo
testamentum novum, etc. (Jer. XXXI, 31). Suos dicit
prophetas ad differentiam falsorum sive reproborum,
sicut Balaam, vel qui per spiritum malignum
nonnunquam futura praedicunt; propheta quippe
est qui futura praedicendo revelat. Unde et propheta
quasi a prophetando, id est praedicendo dicitur.
In Scripturis. Ut non solum verbis hoc prophetae
annuntiarent, verum etiam scripturis confirmarent.
Sanctis. Hoc est ad sanctitatis doctrinam
et religionis formam conscriptis, et Spiritu sancto
dictante compositis. De Filio suo, id est proprio et
substantiali, non adoptivo. Qui factus est ei ex semine
David secundum carnem, id est humanam naturam
qui secundum divinam solummodo est genitus.
Ei, scilicet Deo Patri, id est ad honorem ipsius qui
semper in Filio glorificatus est et honoratus, cum
ipse dicat Filius Dei propriam gloriam se non quaerere,
sed ejus qui misit eum (Joan. VIII, 50). Ex semine
David, id est ex Maria, quae fuit ex stirpe
David, cum tam Abraham quam David promissio
de Christo facta sit, ut videlicet de eorum semine
per matrem suam nasceretur. Hic tamen solum
commemorat David, qui graviter nonnunquam deliquit,
non Abraham, qui maxime justus apparuit,
ut videlicet divinae gratiae, non meritis hominum totum
hujus incarnationis tribuatur mysterium. Sufficit
etiam nominare David, tacito Abraham, cum
per David, qui de genere Abrahae est, Christum de
genere Abrahae esse doceat.

Qui praedestinatus est secundum carnem, scilicet
hoc est divina praeparatus, pro qua et matri ejus
dictum est: Ave, gratia plena (Luc. I, 28). Praedestinatio
quippe dicitur divinae gratiae praeparatio.
Praedestinatus est, inquam, Filius Dei in virtute.
Hoc est, ut esset virtus et fortitudo omnium ei cohaerentium
per fidem. Secundum Spiritum sanctificationis.
Ad duo praemissa duo alia subnectit quasi
singula singulis reddens. Ad illud quidem quod
primo dixit, qui factus est ei ex semine David secundum
carnem, istud subjungit, secundum Spiritum
sanctificationis, hoc est per operationem divinae gratiae,
quae Spiritus sanctus dicitur, mundantem prius
et sanctificantem a peccato matrem ejus, ut de semine
peccatoris David sacrosanctam carnem assumeret.
Ad illud vero aliud quod secundo promiserat,
Qui praedestinatus est Filius Dei in virtute,
istud annectit: Ex resurrectione mortuorum Jesu
Christi. Ac si diceret: Ex tunc factum est ut esset
virtus seu fortitudo omnium per fidem ei cohaerentium,
ex quo ejus resurrectio completa est, testificata
per resurrectionem mortuorum eodem die
factam, de quibus scriptum est, quia venerunt in
sanctam civitatem et apparuerunt multis (Matth.
XXVII, 53). Tunc enim omnis infidelitatis dubitatio
abscessit, quae de passione quoque discipulis acciderat,
quorum quidam jam desperati dicebant:
Nos autem sperabamus quod ipse esset redempturus
Israel (Luc. XXIV, 21). Mortuos Jesu Christi dicit,
id est ad honorem ipsius, qui ad hoc mortui fuerant,
ut eum resurrectionis suae testimonio glorificarent.
Possumus et resurrectionem spiritalem animae
a vitiis accipere, de qua Simeon ait quia positus
est hic in ruinam et resurrectionem multorum
(Luc. II, 34). Solus quippe est Christus qui a morte
animae liberare potest, Agnus videlicet Dei qui tollit
peccata mundi (Joan. I, 29).

Notandum vero quod, ut ait beatus Augustinus in
Enchiridion , cum dicatur Christus natus ex
Spiritu sancto et Maria, non tamen ideo filius Spiritus
sancti dicitur sicut Mariae, cum videlicet non
sit natus aut conceptus ex substantia Spiritus sancti
sicut ex substantia Mariae, sed potius per operationem
Spiritus, id est divinae gratiae excellens ejus
conceptio sive nativitas facta est, et ideo ex illo
quoque natus, hoc est conceptus per illum dicitur.
Non enim omne quod ex aliquo nascitur filius ejus
dicitur, ut capilli ex capite, vel pediculi ex nobis
nascentes. Ex aqua quoque et spiritu denuo renascentes
nequaquam filii aquae dicimur. Solent et
filii dici eorum, a quibus non nascuntur ut filii
adoptivi, filii diaboli, filii gehennae, vel filii per doctrinam.
Si quis tamen Christum secundum hominem
Filium Dei aut Spiritus sancti dicat, eo quidem
modo quo caeteros fideles per filialem ei amorem
subjectos, non absurdum arbitror. Non tamen
ideo plures habent patres propter Deum, scilicet Patrem
et Spiritum sanctum, cum praesertim nec caeteri
electi plures patres Deo habeant propter personarum
diversitatem. Neque enim ibi plures patres
dicendum est, sicut nec plures deos aut dominos
cum nulla sit ibi rerum diversitas, aut nominum
differentia. Si vero quaeratur utrum homo
ille in Christo a Verbo assumptus sit adoptivus Dei
Filius sicut caeteri electi, cum hoc bonum quoque
per gratiam habeat, non puto concedendum. Qui
enim adoptantur et sic filii efficiuntur, utique prius
erant non eo modo filii quo facti sunt. At vero
homo ille a Verbo assumptus omnino sine peccato
et natus et conceptus, statim ex quo exstitit Filius
Dei per gratiam fuit. Nos vero alii qui cum peccato
nascimur, et filii irae dicimur, renati baptismo per
adoptionem esse incipimus quod non prius eramus.
Ille itaque licet per gratiam secundum humanitatem
Filius dicatur, non tamen per adoptionem hoc accepit
qui hoc ex qui fuit habuit. Unde Hilarius de
Trinitate lib. XII : &#171;Et nos qui filii Dei, sed per
facturam filii, fuimus enim aliquando filii iracundiae,
sed filii Dei per adoptionem effecti, et dici id
meremur potius quam nascimur. Et quia omne
quod fit antequam fiat non fuit, nos cum filii non
fuissemus, ad id quod sumus efficimur. Ante enim
filii non eramus, sed postquam meruimus hoc sumus.
Sumus autem non nati, sed facti; neque generati,
sed acquisiti. Acquisivit enim sibi Deus populum,
et per hoc genuit. Genuisse autem Dominum
filios nunquam cum proprietatis significatione cognoscimus.&#187;

Per quem accepimus gratiam et apostolatum. Commendata
Christi persona, adnectit commendationem
suae, sive officii sui, cum se a tanto auctore mitti
perhibet ad praedicandum, ut saltem ex auctoritate
mittentis suscipi ejus praedicatio debeat. Gratiam et
apostolatum, hoc est praedicandi officium gratis,
non ex meritis suis, ei collatum; vel primo gratiam
in conversione ipsius et remissione peccatorum,
seu collocatione virtutum, vel miraculorum aut
quorumlibet donorum, et postea apostolatum, dum
ad praedicandum missus est. Possent Romani Apostolo
dicere: Etsi ad apostolatum vocatus es, non
tamen super gentes, vel super gentes aliquas, non
tamen super nos. Ideo subdit, in omnibus gentibus,
hoc est, ut omnibus ubicunque praedicaret gentilium
nationibus. Gentes sive nationes dicuntur
quasi tales quales genitae vel natae, hoc est sine disciplina
legis quasi pecudes viventes. Pagani autem
a pago dicti sunt, id est nulla seu quacunque
mansione extra civitatem, ut sint pagani quasi rustici,
et non urbani; qui nondum legibus civitatis
ad recte aut honeste vivendum instructi sunt. Est
quippe civitas conventus hominum, aequo jure vivendum.
Qui ergo a civitate Dei penitus alieni
erant, nullis adhuc divinis legibus instructi, merito
pagani erant appellati, qui nunc se Saracenos magis
quam Agarenos vocari volunt, quasi a Sara libera
magis quam ab Agar ancilla nuncupari se
gloriantes. Ad obediendum fidei. Hoc est, ad ea
opera implenda quae ante crediderint implenda.
Primo quippe sciri oportet quae facienda sunt quam
opere compleantur. Pro nomine ejus, id est Dei sive
Christi, ut videlicet ipse cognoscatur et sic ametur
secundum quod ipse Christus de se et Patre loquitur,
ut cognoscant te solum et quem misisti Jesum
Christum. Quaelibet res nomine suo significari
et cognosci habet, ideoque nomen hic pro notitia
ponitur. Cognosci autem vere tantum bonum non
potest, nisi et statim diligatur. In quibus estis et
vos, id est in quarum gentium vocatione et vos Romani
jam estis. Vocati Jesu Christi. Hoc est ex glorioso
ejus nomine Christiani appellati.

Omnibus qui sunt Romae. Hucusque littera tota
praemissa hujus salutationis suspensiva est, quasi
dicatur, repetitis omnibus praemissis, Paulus servus,
etc., mandat, subaudis hoc omnibus qui sunt
Romae dilectis Dei vocatis sanctis, hoc, inquam,
mandat: Gratia sit vobis et pax, etc. Dilectis Dei.
Ac si diceret: Non dico simpliciter omnibus qui
sunt Romae, tam fidelibus scilicet quam infidelibus,
tam electis quam reprobis: sed his tantum qui per
conversionem suam jam amicitiam cum Deo inierunt,
subjecti jam ei more Christianorum, id est
ex amore potius quam timore. Quibus quidem dictum
illud convenit: Jam non dicam vos servos
(Joan. XV, 15). Et iterum: Vos autem dixi amicos
(ibid.). Vel dilectis Dei, id est a Deo, qui eos prior
dilexit, ut praeveniente gratia ejus non, meritis eorum,
ipsos eligeret. Vocatis sanctis, hoc est vocatis
per inspirationem internam, seu praedicationis gratia,
ad hoc ut sancti sint. Cum dicit eos vocatos a
Deo esse potius quam eos Dominum invocasse, gratiam
Dei exaggerat, quae nonnunquam invitis vel
non petentibus beneficia praestat.

Sed cum haec salutatio ad omnes illos pertineat,
ad quos Epistola dirigitur, quomodo dicit dilectis
Dei vel vocatis sanctis, cum maxime ad eos
vel propter eos corrigendos Epistola sit directa,
qui superba contentione, ut dictum est, se ad alterutrum
praeponere volebant? quippe qui superbe
agunt, quomodo dilecti Dei dicuntur? Nunquid propter
eorum benevolentiam captandam mentiri aut
falsum scribere aliquid Apostolum oportuerit? Sed
profecto ad omnes quidem haec salutatio pertinet,
licet non omnes adhuc sint dilecti Dei, ut cum
videlicet eos tantum salutet qui sunt dilecti Dei, eos
tantum salutatione sua dignos judicet, aliosque ad
imitationem ipsorum invitet, ut et ipsi, scilicet dilecti
Dei esse nitantur. Convenienter etiam, etsi
nonnulli ibi essent Dei dilecti, dicere eos dilectos
Dei potuit, juxta eorum opinionem quidem qui hoc
de se profitebantur, sicut etiam nonnulli ironice
quandoque loquuntur. Non enim mendacium, beato
attestante Augustino , dicitur, nisi falsa significatio
cum voluntate decipiendi. Hic vero Apostolus
non decipere, sed admonere intendit. Gratia vobis
et pax. Gratiam dicit donum gratuitum, id est non
ex meritis praecedentibus collatum. Gratia et pax,
id est donum pacis, qua ipsi qui contendunt superbe,
invicem et cum ipso Deo reconcilientur. Qui
enim proximum quem videt non diligit, Dominum
quem non videt quomodo potest diligere? (I Joan.
IV, 20.) A Deo Patre nostro et Domino Jesu Christo.
Donum Dei, quod gratiam dicit, Spiritus sanctus
dicitur. Unde et cum septiformem Spiritum dicimus,
vel septem Spiritus Dei nominamus, septem divinae
gratiae dona demonstramus. Recte ergo donum Dei
quod Spiritus sanctus dicitur, a Patre et Filio simul
dari postulat, a quibus simul procedere spiritus ipse
habet. Sic construe - A Deo Patre et Domino Jesu
Christo, Deo Patre nostro dico, tam Domini scilicet
Jesu Christi Patre quam nostri. Hinc et ipse Filius
Deum Patrem tam suum quam nostrum appellat
dicens: Ascendo ad Patrem meum et Patrem vestrum
(Joan. XX, 17); illius quidem per naturam, nostri
vero per adoptionem. Ex quo maxime gratiam Dei
erga nos commendat, per quam fratres efficimur et
cohaeredes Domini Jesu Christi. Filii quidem dicimur
per amorem, et magis quam per timorem subjicimur.
Dominum Jesum dicit, quia ei assidua et
perpetua debetur obedientia, sicut domino a servis,
juxta quod superius et se servum dixit.

Primum quidem. Ne praemissa Epistolae salutatio
magis ex occasione et consuetudine scribendi epistolas
quam ex affectu charitatis prolata videretur,
quanta eos charitate amplectatur annectit, dicens
se primum, id est maxime pro conversione et fide
Romanorum Deo gratias agere, cum pro omnibus
tamen conversis id faciendum sit. Oportebat etiam
gratiam, quam in eos Apostolus habebat, prius eum
ostendere, ut cum eos graviter postmodum reprehenderet,
ex amore id factum intelligerent, et libentius
ejus correctionem vel admonitionem susciperent.
Quasi ergo blandiendo more solertis oratoris
prius eos allicit, ut ad audiendum attentiores ac
benevolos eos magis reddat. Gratias alicui agere
est pro beneficio ab eo gratis collato eum laudare,
benedicere, glorificare. Deo meo per Jesum Christum,
hoc est qui mihi propitius factus est, sicut et
caeteris peccatoribus per Filium suum redemptorem
ac mediatorem nostrum. Vel gratias ago per Jesum
Christum, quia id factum esse de conversione Romanorum
per Christum recognosco, non per nostram
virtutem sive caeterorum hominum. Qui etiam
in laudem Dei me idoneum ex me esse non recognosco,
sed ex gratia Filii ejus cui deservio. De hoc, inquam,
gratias ago. Quia fides vestra annuntiatur,
hoc est divulgatur ad laudem Dei, et ad exemplum
conversionis aliorum in toto mundo, id est ubicunque
terrarum vel in maxima parte earum. Quo vero
magis notus erat Romanus populus quasi caput totius
mundi, magis ubique innotescebant quae apud
Romanos fiebant: et quo superiores erant, magis
exemplo sui caeteros ad conversionem invitabant.
Unde Quintilianus de caeco: &#171;Quo,&#187; inquit, &#171;ad altiorem
quisque honoris gradum extenditur, magis in
exemplum spectantibus patet.&#187; Item: &#171;Haec conditio
superiorum est, ut quidquid faciunt praecipere
videantur.&#187; Ex his quidem et consimilibus Apostoli
verbis, quibus dicit se gratias Deo agere per Jesum
Christum, Ecclesia, ni fallor, in consuetudine duxit
ut in celebrationibus missarum cum Deo Patri gratiae
referuntur, vel in ipsis orationum petitionibus
semper adjungatur, Per Dominum nostrum Jesum
Christum, vel simile aliquid, ac si omne quod agimus
recognoscamus Deo Patri minime placiturum,
nisi per ipsum mediatorem qui nos ei reconciliavit,
neque nos ab eo aliquod bonum adeptos nisi per
eumdem qui nobis ipsum pacificavit.

Testis enim. Ostendit quasi a causa, quod pro
gratia eis collata maxime Deo gratias agat; quia
eos tanto affectu complectitur, ut in suis semper
orationibus eorum memor sit, id est quotiescunque
pro se orat, oret etiam ut ad eos pervenire valeat,
ut in ipsis quoque aliquem habeat fructum. Unde,
inquit, mihi testis est Deus, cui ipsam orationem
facio, et decipi non potest, et qui solus intentionem
discutere potest. Non dicit simpliciter, sine intermissione,
sed sine intermissione in orationibus suis, ut
videlicet nulla ejus oratio sine memoria eorum fiat.
Cui servio in spiritu meo, hoc est interiori homine,
ex toto videlicet cordis affectu sicut amicus, non ad
oculum sicut servus qui flagellari timet. In Evangelio
Filii ejus, hoc est in praedicatione Evangelii,
quod Dominus Jesus ipse nobis tradidit atque docuit.
Obsecrans etiamsi quomodo, sive per tranquillitatem,
sive per tribulationem, sive terra, sive mari
ad vos corpore etiam perveniam. Prosperum iter
dicit secundum Dei voluntatem, non suam, qui
quaelibet sanctorum pericula cooperatur eis in bonum,
et melius eis providet quam ipsi sibi providere
queant, cum in omnibus decantat quisque
religiosus: Fiat voluntas tua, non scilicet
mea.

Desidero enim. Causa est cur oret venire ad eos,
ut videlicet sua praedicatione aliquod spirituale donum
eis impendat confirmando eos suis adhortationibus
in ipsa doctrina quam acceperant. Quod videlicet
confirmare eos dicit esse, seipsum simul consolari
in eis sicut et ipsi consolarentur in eo, hoc
est, dicit hoc commune fore solatium tam sibi qui
instrueret quam illis qui instruerentur. Illis quidem,
quia confirmarentur per ejus rationes, si in aliquibus
dubitarent ac titubarent; ei vero qui illis confirmatis
securior esset de perseverantia eorum. Hoc
est illud commune solatium, quod in ipso Hypotheticorum
Syllogismorum exordio inter docentes et
discentes Boetius commemorat, dicens : &#171;Cum
in omnibus philosophiae disciplinis ediscendis atque
tractandis summum in vita solatium positum esse
existimem, etc.&#187;

Spiritalis gratiae, id est alicujus spiritalis, non
corporalis doni gratis ab Apostolo impensi, non
spe temporalis lucri. Per eam fidem. Quam jam
habetis mecum communem, id est ad confirmandos
vos in ea fide, quae jam vobis praedicata est,
non in alia nova. Quae est invicem, id est quam
inter nos habemus communem, vel quae omnium
communis est fidelium. Unde et Catholica dicitur,
id est universalis, non privata aut particularis,
sicut haereticorum, quae in aliquo esse potest
terrarum angulo, non ubique dilatatur. Cum subdit:
Vestram atque meam, ostendit fidem suam,
quae omnium est fidelium, tam ipsorum Romanorum
quam apostoli esse. Potest etiam dici tunc
esse fides invicem, quando ipsos fideles vicaria
charitate ad invicem constringit. Haec est enim vera
illa fides, quae, sicut ipsemet dicit, per dilectionem
operatur.

Nolo autem. Ne parvum videatur desiderium Apostoli
veniendi ad eos nisi id facere jam aggressus
esset, dicit se jam id saepius ipso paratu aggressum
esse, sed adhuc permissus non est id complere, occulta
Dei dispensatione ita disponente. Venire, inquam,
quam, ad vos, propter hoc ut aliquem, id est aliquam
utilitatem in vobis conferam. Fructus quippe
arboris non serenti, sed accipienti utilis est, et
Apostolo bonae voluntatis desiderium sufficit si effectus
desit, nec quidquam de merito illius minuitur
si impeditur effectus. Graecis ac barbaris. Ac si
diceret: Et hoc quidem oportet me velle quia secundum
praedicationis officium mihi injunctum omnibus
gentibus debitor a Deo constitutus sum. Praeter
Graecos omnes caeteras gentes barbaras vocat
tam a cultu unius Dei quam a lege Dei penitus alienas.
Apud Graecos vero jam unius Dei fides per philosophos
innotuerat. Lex per septuaginta Interpretes
translata nota erat. Sapientibus et insipientibus,
id est tam fidelibus jam per Christum et Dei sapientiam
illuminatis, sicut vos estis, quam infidelibus.
Illis quidem ut eos confirmem, istis vero ut ipsos
convertam. Ita quidem in me. Debitor sum, inquam,
et voluntarius in solvendo quae debeo: et hoc est,
ita debitor sum, quod in me promptum est evangelizare
vobis, id est quantum in me est jam pronus
sum et voluntarius in solvendo quod debeo ex
injuncto mihi officio, ad praedicandum scilicet vobis,
sicut et caeteris gentibus praedicavi. Licet enim
jam conversi essent ad fidem, in multis tamen adhuc
eis praedicatione vel exhortatione opus erat.
Potest etiam quantum ad caeteros Romanos id accipi,
qui nondum conversi fuerant. Unde et generaliter
dicit vobis qui Romae estis, non qui conversi
estis. Non enim. Ideo promptum est in me, quia
non erubesco praedicare Evangelium, licet in eo
quaedam erubescentia digna videantur, quae videlicet
juxta infirmitatem assumptae humanitatis de Domino
Jesu praedicantur. Aliter: Non erubesco Evangelium,
id est praedicationem Evangelii, id est confutari
non possum sicut illi qui rationibus reddendis
deficiunt. Virtus enim. Ac si diceret: Ideo in me
promptum est evangelizare, vel non erubesco Evangelium
propter infirmitatem assumptae humanitatis,
quia Evangelium omni credenti et suscipienti illud
est virtus Dei, id est, scilicet hoc est collata a Deo
nobis ad salvandum non tanquam virtus, per quam
quisque proficit. Evangelium, id est bonum nuntium,
per excellentiam Novum Testamentum dicitur,
non solum ut superius insinuavimus, quia
completum docet quod in Veteri Testamento erat
promissum, verum etiam quia ejus perfecta penitus
et vere prorsus justitiae sufficiens doctrina est;
cum lex vetus, ut ipse Apostolus ait, ad perfectionem
nihil adduxerit, opera magis quam intentionem
corrigens. Judaeo primum. Tempore, et postmodum
Graeco. Primum enim apostoli ex Judaeis conversi
sunt, per quos inde ad Graecos praedicatio Evangelii
descendit, tandem ad Latinos. Unde etiam illud
quod dictum est, primum respectu Romanorum sive
caeterarum gentium ad Judaeos simul et Graecos referri
potest. Vel primum, id est maxime dicamus
quod in tempore apostoli Pauli de aliis populis
conversi jam essent.

Justitia enim Dei. Vere in salutem, quia ibi totius
salutis doctrina continetur, ubi videlicet justitia Dei,
id est justa ejus remuneratio sive in electis ad gloriam,
sive in impiis ad poenam liquide et perfecte
continetur et traditur. Et hoc est, In eo scilicet
Evangelio revelatur, id est in ejus praedicatione docetur
justitia Dei, id est justa ejus in quibuscunque
remuneratio tam electis, ut dictum est, quam reprobis.
Revelatur, inquam, ex fide in fidem, id est
ex fide poenarum dirigente nos in fidem praemiorum.
Consequens est enim quasi a contrariis, ut dum
noverimus: quod poenam apud Deum mereantur,
subintelligamus et quod praemium assequantur,
quia necesse est eum qui mala oderit bona diligere,
sicut scriptum est: Dilexisti justitiam et odisti
iniquitatem (Psal. XLIV, 8). Maxime autem haec in
Evangelio revelari et distingui arbitror, ubi Dominus
cuncta quae fiunt secundum radicem intentionis
examinat, dicens: Si oculus tuus fuerit simplex,
totum corpus tuum lucidum erit. Si oculus tuus
fuerit tenebrosus, totum corpus tuum tenebrosum
erit (Matth. VI, 23). Et hoc quidem est examen verae
justitiae, ubi cuncta quae fiunt secundum intentionem
pensantur magis quam secundum operum qualitatem.
Quae quidem opera Judaei magis quam intentionem
attendebant, cum nunc Christiani naturali
suscitata justitia non tam attendant quae fiunt
quam quo animo fiant. Habemus etiam ibi in Evangelio
manifeste utramque retributionem, ubi dicitur
a Domino: Ite, maledicti (Matth. XXV, 41), et:
Venite, benedicti (ibid., 34). Juxta quod alibi ait:
Eadem quippe mensura, etc. (Matth. VII, 2). Cum
dicitur ex fide puniendorum, in fidem glorificandorum,
ordinem diei judicii tenemus, ubi impiis punitis
coronabuntur electi.

Sicut scriptum est in Habacuc scilicet propheta,
Justus ex fide vivit (Habac. II, 4), id est secundum
quam revelationem factam, de his videlicet quae
credenda sunt, tam de poenis impiorum, quam de
praemiis justorum, quilibet electus in sua perseveratus
[f. perseverans] justitia, dum haec videlicet
cavet quae punienda credit, et contraria quae placitura
Deo credit appetit, ut animi terrorem superbis
incutiat Romanis, illam partem hic divinae justitiae
prosequitur, qua punit eos, dicens: Revelatur
ira. Quod dixit justitiam Dei revelari ibi ex
fide, scilicet injustorum, ut diximus, puniendorum;
nunc manifeste determinat dicens, quia ibi, id est
in Evangelio, manifestatur ira Dei, id est justa ejus
vindicta super iniquos. Dei de coelo. Dicit ad differentiam
falsorum deorum, sive vicariorum Dei in
Ecclesia, quibus dicitur: Ego dixi: Dii estis (Psal.
LXXXI, 6). Vel revelatur de coelo, id est ex ruina
superbientium angelorum de coelo facta, ab aeterna
scilicet beatitudine irrecuperabiliter alienatorum.
Si enim tam pretiosas creaturas tam cito poena
irrecuperabili damnare sustinuit, quid de hominibus
sperandum est tot peccatis eum offendentibus?
Aliter de vindicta illa praevaricationis angelicae patenter
ostenditur, unde ad damnandum irascatur,
de perversa scilicet voluntate priusquam de opere.
Non enim diabolus hoc quod superbiendo voluit,
dicens apud se: Ponam sedem meam, etc. (Matth.
XIV, 14), opere complevit. Unde nequaquam eum
effectus operis, qui subsecutus est, sed voluntas
damnavit. Sic et Simon Magus donum miraculorum
concupiscendo quod non obtinuit, non ex
opere, sed ex infidelitate, quod venalem scilicet
Spiritum sanctum credidit, damnatus est, sicut et
ei Petrus ait: Quia existimasti, etc. (Act. VIII, 20).
Impietatem. Quantum ad majorem transgressionem
Judaeorum, qui lege etiam scripta instructi erant.
Et in justitiam. Quantum ad transgressionem gentilium,
qui sola naturali lege utebantur. Super omnem
impietatem, id est ad puniendum omnem, etc.
Et bene superesse dicitur, quasi praevalere in illis
qui se ab eo tanquam superiori defendere nullatenus
valent. Veritatem Dei in injustitia detinent. Hoc
quod de vero Deo sentiunt fructificare non permittunt,
injusta desideria sua sectantes, et voluntatem
suam divinae voluntati praeponentes.

Quia quod notum est Dei. Nota quoniam Apostolus
in hac Epistola, sicut supra meminimus, ad
reprimendam tam Judaeorum quam gentilium superbe
contendentium elationem, alternatim in utrosque,
modo in gentiles, modo in utrosque simul
invehitur. In utrosque autem pariter jam quamdam
praemisit invectionem, cum ait, Super omnem impietatem
et injustitiam, ostendens Dominum ad ultionem
praeparatum. Nunc maxime ac specialiter
in gentiles invehitur, qui juxta rationes suas minus
reprehensibiles videbantur, ac pene omnino inexcusabiles,
quod Deo vero non servierant, quem sine
lege scripta, ut aiebant, cognoscere non valebant,
Quam quidem excusationem manifeste retundit,
etiam sine scripto a gentibus per naturalem legem
Dominum antea notum fuisse, ipso eis de seipsis
per rationem quam dederat, hoc est legem naturalem,
ac per visibilia sua opera notitiam conferente.
Et hoc est quod ait, quod notum est. Tanquam
diceret, dixi eos detinere quod de Deo vero
sentiunt, et bene dixi quod sentiunt. Quia quod
notum est Dei, id est de natura Divinitatis modo
revelatum est mundo per legem scriptam, etiam sine
scripto per naturalem rationem manifestum ante
fuerat. In illis, id est non tantum illis, verum etiam
per illos aliis. Unde et multa de Trinitate testimonia
aperta in philosophorum libris reperiuntur,
qui gentium magistri erant: quae etiam sancti
Patres in nostrae fidei commendationem adversum
gentilium impugnationem diligenter collegerunt.
Quorum pleraque et nos etiam in theologiae nostrae
opusculo contulimus. Deus enim illis revelavit.
Saltem per effecta suorum operum. Et hoc est quod
subdit.

Invisibilia enim, etc. Totum hic mysterium Trinitatis
distinguit, ut non solum unitatem Dei, verum
et Trinitatem ex ipsis operibus perpendere possent,
quemadmodum ex qualitate operis cujuslibet, qualis
et cujus solertia fuerit artifex ejus conjicimus. Et
attende diligenter dictum quod notum est Dei illis
revelatum fuisse, hoc est eos credidisse ea quae
nunc credimus de his quae ad Divinitatem quidem
pertinent potius quam ad divinae Incarnationis mysterium.
Mysterium quippe Incarnationis ex visibilibus
Dei operibus nequaquam concipi humana
poterat ratione, sicut potentia Dei, et sapientia
ejus, et benignitas ex his quae videbant liquide
percipiebantur. In quibus quidem tribus totam Trinitatis
distinctionem consistere credo. Id quippe
Deus Pater sonare mihi videtur quod sonat divina
potentia divinam generans sapientiam, id est Filium,
et Deus quidem Filius tantumdem quantum
divina sapientia ex Deo Patre genita, et Deus Spiritus
sanctus quantum amor Dei sive benignitas
ex Deo Patre procedens et Filio. Continuatio:
Deus illis revelavit, quia per rationem quam Deus
eis contulit, ex visibilibus ipsius operibus divina
ejus Trinitas innotuit, et per effecta sua ipse artifex
sui notitiam eis impersit. Et hoc est quod
ait, Invisibilia enim ipsius, id est Dei, quod est dicere
multiplex ejus seu septiformis Spiritus, qui
etiam septem spiritus nonnunquam dicitur, sicut
septiformis gratiae dona; ipse, inquam, septiformis
Spiritus Dei conspicitur intellectus, id est perpenditur
non oculis corporis, sed intelligentia rationis.

A creatura mundi per ea quae facta sunt intellecta,
id est intelligi per effecta mundanorum operum,
quae tam optime fieri voluit ac disponi. Sempiterna
ejus. Hic sapientiam ejus, id est Dei intelligimus,
quae est, ut diximus, Filius Dei, de quo alibi idem
Apostolus dicit: Christum Dei virtutem, et Dei sapientiam
(I Cor. I, 24). Quam quidem sapientiam
evangelista Verbum, id est mentis conceptum,
philosophus mentem nominat, quam ex Deo natam
affirmat. Virtus quidem Dei sapientia ejus dicitur,
secundum id quod in sapientia omnia optime facit
ac disponit. Debile quippe atque invalidum opus
est, quod solerter factum non est. Divinitas vero
hoc loco pro majestate divinae potentiae accipitur,
quae specialiter ex nomine Patris, sicut reor, innuitur.
Deus quippe teste Isidoro, &#920;&#949;&#8056;&#962;, id est timor
interpretatur, et potestas quaelibet timor est subjectorum.
Unde merito nomine Dei sive divinitatis,
id est deitatis, divina specialiter exprimitur potentia.
Quod diligenter maximus episcopus in
expositione Symboli quod dicitur apostolorum,
quae legitur in V Quadragesimae Dominica his verbis
insinuat: &#171;Credis,&#187; inquit, &#171;in Deum Patrem
omnipotentem. In Deo natura innascibilis, in Patre
ingeniti veritas, in omnipotente plenitudo virtutis
ostenditur. Est namque per ingenitam divinitatem
omnipotens, et per omnipotentiam Pater.&#187; De his
autem in primo Theologiae nostrae prout potuimus
satis diligenter disseruimus. Apparet itaque maxime
ex ipsa mundanae fabricae universitate tam
mirabiliter facta, tam decenter ornata, quantae potentiae,
quantae sapientiae, quantae bonitas ejus artifex
sit, qui tantum et tale opus de nihilo facere
potuit et voluit, et tam solerter et rationabiliter
cuncta temperavit, ita ut in singulis nihil plus aut
minus quam oportuerit actum sit. Unde et Plato
ipse, cum de genitura mundi ageret, in tantum divinae
potentiae et sapientiae bonitatem extulit, ut
astrueret Deum nullatenus potuisse mundum meliorem
facere quam fecerit. Non solum autem philosophi
gentium ex ipsa mundi compositione vel ornatu mirabili
mirabilem ejus artificem perceperunt, verum et ex
optima ejus dispositione optimam divinae gubernationis
providentiam rationibus congruis assignarunt.
Quorum unus Tullius in primo Rhetoricae suae,
mundum ipsum providentia, non fortuitu regi
valida ratione monstravit, eum videlicet ea quae
consilio ac providentia reguntur, melius procedere
atque administrari proponeret quam alia: ac statim
nihil melius et ordinatius administrari vel disponi,
quam mundum ipsum assumeret, atque hoc
quoque illico manifesta ratione convinceret, ostendens
scilicet quam utiliter et rationabiliter ea quae
in mundo sunt in sua ordinatione perseverent.

Possumus et quod ait Apostolus: Invisibilia enim
ipsius a creatura mundi, etc., non solum ita exponere,
quod ex compositione et ex ornatu mundi potuerit
per humanam rationem ipsa artificis potentia,
sapientia atque bonitas percipi, secundum quae, ut
diximus, tres in Deo personae distinguuntur, verum
et dicere eousque per similitudinem corporalium
rerum humanam rationem conscendisse, ut ipsam
Dei unitatem atque in eo personarum Trinitatem, et
quomodo ipsae personae invicem se habeant congruis
similitudinum exemplis assignare valeret, ponendo
videlicet ante oculos aliquam mundi creaturam
sicuti aeream substantiam , et attendendo
aliquid quod fiat in ipsa aerea substantia, ut per
imaginem aeream, quae nostra operatione ipso aere
facta est, ita quidem ut ipsum aes et aerea statua,
quae in aere ipso vel ex aere facta est, eadem res
sint essentialiter sive numero, sed tamen proprietatibus
suis diversa sint; cum videlicet aliud sit
proprium aeris, aliud aereae statuae. Et quamvis idem
sint essentialiter aes et aerea statua, aerea tamen statua
ex aere est, non aes ex aerea statua. Sic et in
divina Trinitate cum sit eadem substantia trium
personarum, id est Patris, et Filii et Spiritus sancti,
diversae tamen sunt in suis proprietatibus personae,
cum sit aliud proprium Patris, aliud Filii, aliud Spiritus
sancti. Et quamvis sit unaquaeque persona
idem essentialiter cum caeteris, Filius tamen ex Patre
tanquam aerea imago ex aere, non Pater ex Filio
sicut nec ipsum aes est ex aerea imagine, et Spiritus
sanctus a duabus aliis habet esse personis, non illae
ab eo. Sed et de his quidem, quantum oportuit in
II Theologiae nostrae nos tractasse arbitramur. Nunc
ad litteram revertamur.

A creatura mundi per ea quae facta sunt intellecta,
id est per aliquam creaturam mundi, sicuti per
ipsum aes, et per illa quae in ipso aere facta sunt,
sicut est imago aerea vel aliquid simile. Caetera in
expositione non mutantur. Ita ut sint inexcusabiles,
id est jam non possint se gentiles per ignorantiam
excusare, de notitia scilicet unius Dei, quamvis legem
scriptam non habuerint. Et unde sint inexcusabiles
exponit: Quia cum cognovissent Dominum,
per humanam scilicet rationem, quae lex naturalis
dicitur. Non sicut Deum glorificaverunt, id est debitum
reverentiae cultum ei per humilitatem non
exhibuerunt. Nec gratias egerunt, recognoscentes
scilicet ex dono gratiae ejus esse hanc notitiam de
ipso habitam quam prae caeteris habebant, et ob hoc
eum laudantes. Sed evanuerunt in cogitationibus
suis, more videlicet fumi, qui quo altius conscendit,
magis deficit atque annullatur. Sic et isti quo
magis ex arrogantia intumescebant propter scientiam
quam adepti erant, suo studio vel ingenio,
non divinae gratiae eam ascribentes, magis excaecari
meruerunt, et in errorem amplius devolvi. Et
hoc est quod exponens subdit: Et obscuratum est
insipiens cor eorum. Insipiens fuit, qui sibi, non Deo
proprium ipsius donum tribuerunt, et ex se, non ab
ipso hoc se habere crediderunt. Unde merito est cor
obscuratum, et ipsa in eis naturalis ratio obtenebrata.
Vere obscuratum, quia stulti facti sunt, et illa
nobili cognitione privati, dicentes esse se sapientes,
id est jactantes se esse potius sapientes ex seipsis
quam sapientes esse factos a Domino. Et in quantam
stultitiam, imo insaniam proripuit, tam per infidelitatis
errorem quam per ignorantiam vitae subjungit
dicens:

Et mutaverunt gloriam, id est honorem et sacrificia,
quae debuissent vero Deo exhibere, qui videlicet
corrumpi aut mutari in aliquo non potest, exhibuerunt
falso homini, id est imaginariae similitudini
hominis corruptibilis et mortalis, idololatrae
scilicet facti, et non solum in similitudinem hominis,
verum etiam quorumlibet irrationalium animalium,
tam volucrum scilicet quam quadrupedum et
serpentum. Fortasse autem credebant quosdam spiritus,
quos deos vocabant, praeesse hominibus;
quosdam caeteris animantibus. Et ideo eos colebant
in formis eorum, quibus praeesse videbantur.
Haymo : &#171;Assyrii simulacrum Beli patris Nini
regis pro Deo colebant, et Babylonii ipsum quem
vocant Bel, Sidonii Baal, Indi Belzebub, et Philisthaei.
Romani colebant anserem, et Aegyptii accipitrem.
Item Aegyptii colebant Apim, hoc est vaccam
albam, Babylonii draconem, et Aegyptii crocodilum,
qui est serpens aquaticus natans in aqua ut
piscis, pascens in terra ut bos.&#187; Propter quod, videlicet
quia a Domino desipuerunt, ut falsa animalia,
id est animalium simulacra pro Deo colerent,
tradidit illos Deus, id est permisit abire post immunda
desideria sua; ut quod turpiter mente conceperant,
turpius etiam opere complerent. Ut afficiant,
id est affligant, et in quamdam contrariam
naturam cogant, et dedecorent corpora sua contumeliosis
immunditiis Sodomiticis peccati in semetipsis
commissi, ut seipsos mutuo polluant.

Qui commutaverunt, submissio sive repetitio causae,
quare id videlicet permiserit de illis Deus, quia
in eum, inquit, maxime deliquerunt. Commutantes
veritatem Dei in mendacio, id est sub nomine et honore
veri Dei colentes falsos deos: et servierunt
creaturae, id est daemoniacis spiritibus, quos inhabitare
simulacra credebant. Qui est benedictus, id
est qui glorificatur, hoc est laudabilis apparet ex
universis suis creaturis per omnes temporum successiones.
Saecula, quasi a sequendo dictae sunt
ipsae temporum successiones. Amen, id est verum
est. Modo enim confirmandi, modo optandi adverbium
est hoc. Propterea tradidit, quia videlicet interim
excellentiae divinae derogaverunt, non sufficit
semel hoc dicere, ut magis deterreat auditorem a
talibus. Passiones ignominiosas dicit pollutiones
non naturalis libidinis. Pati merito dicitur quaelibet
substantia, et quasi quamdam sustinere violentiam,
quoties contra naturam aliquid in ea agitur. Quae
vero sint hujusmodi turpitudines statim annectit,
tam feminis quam viris eas assignando ad majorem
vindictam Dei probandam. Feminae eorum dicuntur,
quas ipsi pessimi exempli doctrina quasi suas in
hoc fecerant. Qui est contra naturam, et ideo magis
abusio dicendus est quam usus. Contra naturam,
hoc est contra naturae institutionem, quae genitalia
feminarum usui virorum praeparavit, et e converso,
non ut feminae feminis cohabitarent. Exarserunt, id
est contra legem naturae accensi sunt in suis desideriis,
vel naturae voluptatibus. Et mercedem, id
est retributionem, debitam sui erroris, hoc est excaecationis
atque idololatriae. Recipientes in semetipsis,
mutuo scilicet se invicem polluentes in corpore,
sicut animo corrupti erant infidelitate. Et
sicut non probaverunt, hoc est laudaverunt atque
elegerunt, Dominum, quem cognoverant, habere in
notitia, hoc est retinere in memoria ei cohaerendo,
tradidit illos Deus in reprobum sensum, hoc est ita
penitus excaecari permisit, ut omnino conscripserant,
ita ut faciant, id est opere impleant ea quae
non conveniunt, non solum quae mala sunt apud
Deum, sed quae nulli hominum disciplinae concordant,
aut aliqua ratione excusari etiam apud impios
valeant. Illos dico repletos omni immunditia,
hoc est non omnibus simul tantum peccatis, sed
singulis repletos, ita scilicet ut unaquaeque iniquitas
in eis plena et perfecta reperiatur. Unde statim
enumerando subdividit iniquitatis partes, quibus
eos repleri ostendit.

Malitia, per quam student aliis damnum inferre;
fornicatione, quae est omnis illicitus concubitus, extra
uxorem videlicet; avaritia, id est immoderato
terrenorum desiderio; nequitia, qua et alios corrumpere
gaudent, quibus non sufficit ut soli moriantur;
invidia, de bonis alterius dolendo; homicidiis, tam
opere, si possunt, quam voluntate; contentione,
aperte veritati contradicendo; dolo, id est simulatione,
quando scilicet occulte aliud agitur, et aliud
simulatur; malignitate, in ipsos, et benefactores
suos; susurrones, id est latenter cum aperte non
valent detrahentes, et cum audent etiam in aperto;
detractores, et per hoc non solum hominibus quibus
detrahunt, vel nocere volunt, verum etiam Deo
odibiles, contumeliosos, inferendo convitia; superbos,
appetendo esse super aequales; elatos, appetendo
aequari superioribus; inventores malorum, id
est cogitantes novum aliquod peccandi genus in quo
delectarentur; parentibus non obedientes, et in hoc
inhumani, et feris ipsis indomitiores; insipientes,
jam ex consuetudine mali discretionem boni non
habentes; incompositos, quantum ad exteriorem habitum,
qui male ordinatae mentis nuntius, sine affectione,
scilicet naturalis benignitatis in proximos
sui generis; sine misericordia, id est compassione
alienarum miseriarum; sine foedere, id est mutuo
charitatis vinculo in aliquos, vel alicujus pacti observatione.
Qui etiam in tantam devoluti sunt excaecationem,
ut non per poenitentiam redire sciant,
non jam intelligentes, id est non attendentes vel
curantes.

Quoniam qui talia agunt digni sunt morte, videlicet
aeterna, cum, id est quamvis, justitiam Dei primitus
cognovissent, id est ejus debitam vindictam
de singulis peccatis. Sed et qui consentiunt. Consentire
hic dicit non resistere aliquem peccato alterius
cum possit et debeat. Multorum enim fortasse
Deus resistere peccatis posset, disturbando scilicet,
ne fierent, nec tamen debet culpis nostris exigentibus,
vel ipsis peccatis, in melius utendo: ideoque
consentire peccatis nullo modo dicendus est. Notandum
vero non de omnibus philosophis vel naturali
lege utentibus hanc excaecationem vel malitiam
praedictam esse intelligendam, cum plerique illorum
tam fide quam moribus Deo acceptabiles exstiterint,
veluti Job gentilis, et nonnulli fortasse philosophorum
gentium, qui continentissimae vitae fuerunt ante
ipsum Domini adventum. De qualibus beatus Hieronymus
super Matthaeum commemorans ait :
&#171;Ex eo quod malus servus ausus est dicere: Metis
ubi non seminasti, et congregas ubi non sparsisti,
intelligimus etiam gentium philosophorum bonam
vitam recipere Dominum, et aliter habere eos qui
juste, aliter eos qui injuste agunt ad comparationem
ejus qui naturali legi serviat, condemnari eos
qui scriptam legem negligunt (Matth. XXV, 24).&#187;
Metere itaque Dominum ubi non seminaverit, juxta
Hieronymum, intelligimus eos etiam qui per naturalem
legem bene agunt ad vitam colligere, in quibus
scilicet nullum praedicationis verbum seminatum
est. Sed quia fortassis inter philosophos pauci tales
exstiterunt, quasi generaliter sine aliquorum
exceptione hoc de eis supra dictum est, ut sapientes
minus de sua sapientia praesumant, quae magis inflare
quam aedificare solet; ipso alibi attestante
Apostolo: Scientia instat, charitas aedificat (I Cor.
VIII, 1). Sufficiebat enim etiam hoc loco Apostolus
ad reprimendam superbam Romanorum gentilium
contentionem, et humilitatem conservandam, ostendere
per aliquos philosophorum gentilibus notitiam
sive fidem Dei innotuisse, et eosdem ipsos fidei magistros
graviter deliquisse, ut usque et ad idololatriam
eorum caecitas duceretur, et cum summo
idololatriae errore ad summam etiam ignominiam
vitae devolverentur, ut supra memoravit. Quae omnia
poenam esse peccati superbiae docet, ut secundum
intentionem praesentis Epistolae, quae tota etiam
contra superbiae pestem scripta est, a superbia in
ipso statim Epistolae exordio dehortetur. Poena praecedentis
peccati sequens peccatum dicitur justa ejus
remuneratio ad poenam, cum ex praecedenti peccato
quod corrigere negligit promeretur aliquis in aliud
peccatum devolvi, ut juxta illud Apocalypsis:
Qui in sordibus est, sordescat adhuc (Apoc. XXII,
11).

Tres in hoc loco quaestiones occurrunt, quarum
quidem una est: Quid sit quod idololatriam faciat,
cum nos etiam Christiani nonnulla in cultu Dei vel
angelorum aut sanctorum hominum sculptilia sive
picturas habeamus? Alia vero quaestio est: Cur dicitur
Deus aliquem pro praecedentibus peccatis in
alia peccata tradere, atque hoc ex justitia agere;
cum scilicet ille qui traditur hoc meruit? Utrum
Deus quoque auctor vel causa peccati sit, cum subtrahendo
gratiam suam eum compellere ad peccandum
videatur, qui ea subtracta a peccato sibi minime
possit cavere. Quemadmodum si quis ei qui
inter fluctus in navi navim subtrahat quacunque de
causa, et eum ibi dimittat, eum profecto non compellit.
Tertia autem est quaestio: Quomodo justum
sit impio Dominum subtrahere gratiam suam, qua
subtracta ille deterior fiat, et amplius peccet, nisi
etiam justum sit illum deteriorem fieri, et amplius
peccare, hoc est amplius Creatorem suum offendere
atque contemnere? Quis hoc autem, quod iniquissimum
est, justum esse dicat, cum videlicet potius
resipiscere peccator debeat quam augere peccata?
Quippe si justum esset eum amplius peccare, quomodo
reus statueretur, aut etiam peccare diceretur
id faciendo, quod utique eum facere justum esset?
Sed harum quidem trium propositarum quaestionum
solutiones theologiae nostrae examini reservamus.

CAPUT II.

Propter quod. A singulari invectione in gentiles
ad generalem transit, ac si ita dicat: Quandoquidem
hi se excusare non possunt per ignorantiam
Dei a peccato, id est a contemptu Creatoris, quibus
lex scripta non data est, ergo nullus, et hoc est:
Ergo inexcusabilis es, homo omnis qui judicas. Omnis,
inquam, qui judicas, id est judicium rationis
et discretionem boni habes et mali. Ab hoc quippe
contempti parvuli, qui nondum discretionem habent,
liberi sunt; in quo enim vere inexcusabiles. Quia
etiam proprio tuo judicio condemnandus, cum in
aliis reprehendas eadem quae facis, aut similia. Hoc
autem maxime spectat ad superbam Romanorum
contentionem, qua se alterutrum praeponere volebant,
et seipsos singuli defendentes, alios criminosos
judicabant. In quo enim judicas, id est de eodem
peccato de quo judicas, id est reprehendis alterum
et censes damnandum, teipsum condemnas, id est
ea operando damnabilem facis vel asseris, et in teipsum
proprio judicio sententiam profers, et quare
vel quomodo supponit dicens: Eadem vero agis quae
judicas, id est quae in aliis reprehendis, scilicet mala
opera quae contra propriam conscientiam committis.
Et dixi quae judicas reprehendendo, sed bene judicas
haec arguendo quae Deus ipse judicat puniendo;
et hoc est: Scimus enim, etc. Vel ita: Dixi, teipsum
condemnas, id est damnabilem facis ea operando.
Et verum est quidem. Scimus enim nos, scilicet
divina gratia illuminari, quoniam judicium Dei, quod
est secundum veritatem ipsam rei, non falli potest.
Est in eos, id est contra illos, qui talia agunt, ad
ipsos scilicet puniendos atque damnandos. Et cum
ita sit, quod videlicet Deus tales damnet. Existimas,
tu qui judicas, id est arguis vel accusas, eos qui talia
agunt, et facis ea. Existimas, inquam, quia tu
effugies judicium Dei, id est justam ejus de talibus
vindictam, et nunquid etiam ignoras, quia tanto
damnabilior es quanto majori patientia Deus te exspectat,
et exspectando diu ad poenitentiam ejus
invitat benignitas, et hanc ejus benignitatem patientiae
in contemptum ejus convertis, et tanto minus
eum vereris quanto amplius sustinet offensas
tuas, nec statim punit: et hoc est quod ait, an
ignoras. Nunquid contemnis divitias bonitatis ejus,
id est Dei, hoc est divitem et copiosam ejus animi
dulcedinem: bonitatis dico, patientiae et longanimitatis,
id est longae ejus patientiae. Ignoras quoniam
benignitas Dei, id est haec bonitatis ejus exhibitio,
qua exspectat te. Adducit, quantum in ipsa est, id
est invitat, adhortatur ad poenitentiam peccatorum
tuorum potius quam ad contemptum exspectantis.
Sed tu secundum duritiem tuam et cor impoenitens
thesaurizas tibi, id est studiose tanquam pretiosas
divitias accumulas tibi iram, id est vindictam exercendam
in te, in die, id est in tempore irae et revelationis,
id est vindictae Dei in te revelandae, et ut
ira illa potius justitiae quam crudelitatis intelligatur,
et deliberationis magis quam praesumptionis, addit,
justi judicis, id est irae dico, id est vindictae provenientis
ex judicio justae deliberationis Dei, qui injuste
agere non potest. Quam vero justum sit divinum
judicium supponit dicens:

Qui reddet unicuique. Quod videlicet meruerit.
Secundum opera, id est qualitatem operum, quae
magis in intentione quam in actione consistit. Secundum
qualitatem operum est qualitas retributionis,
quia qualia sunt opera, talis et retributio, pro
bono scilicet bonum, pro malo malum; cum apud
Deum voluntas ipsa pro opere facti reputetur. Unde
et ipse probator cordis et renum in abscondito videre
dicitur. Opus hoc loco pro affectu operis ponit,
ab effectu videlicet ad causam vocabulo translato.
Alioquin non ostenderetur aequum esse judicium
Dei, cum opera indifferentia sint in se, scilicet nec
bona nec mala, sive remuneratione digna videantur,
nisi secundum radicem intentionis, quae est arbor
bonum vel malum proferens fructum. Tale est
ergo quod ait, secundum opera ejus, ac si diceret,
secundum voluntatem eorum quae fieri vel non fieri
appetunt. Alioquin superbia diaboli, vel cupiditas
Simonis, quae non obtinuerunt operis effectum, ad
hoc judicium pertinere non viderentur. Parvuli autem,
qui intra annos discretionis morientes judicium
habere non videntur, ad hujus judicii revelationem
non pertinent, qua videlicet dicitur: Reddet unicuique
secundum opera ejus, id est tribuet ei quod
meruerit.

Diligenter itaque expressit Apostolus quid sit accipiendum
judicium Dei, cum ait revelationem judicii.
Non enim verbis, sed exhibitione operis quisque
ibi judicabitur, id est manifestabitur an praemio
vel poena dignus fuerit. Cujus quidem dum
viveret occultus etiam sanctis exitus habebatur.
Utrum videlicet praedestinatus esset ad vitam vel
non. Hoc autem judicium, id est haec revelatio seu
discussio divini examinis, et singulariter quotidie
fit in exitu singulorum morientium, et generaliter
in fine saeculi facienda est. Ubi quidem omnes omnibus
revelabuntur, quales videlicet antea fuerint,
an praemio scilicet an poena digni. In illa vero generali
discussione bini in electis et reprobis ordines
esse dicuntur. Quidam enim electorum, id est praedestinatorum,
ibi judicabunt tantum et non judicabuntur.
Sic et reproborum duo erunt ordines cum
alii eorum judicandi sint tantum, alii minime judicandi
sint. Quicunque enim electi purgati ante diem
judicii non invenientur, judicandi, id est revelandi
ibi erunt; de qualibus alibi ait: Ipse autem salvus
erit, sic tamen quasi per ignem. Qui vero perfectae
vitae inventi fuerint, vel ante ipsum judicium purgati,
non erunt ibi judicandi, id est revelandi; sed
potius cum ipso Christo pariter judicabunt. Cujus
quidem majestatis et gloriae participes ita fulgebunt,
ut statim ex ipsis appareat, sicut ex ipso Christo,
quam bene egerint qui eis adhaeserunt, quam male
qui eos contempserunt. Et ita ipsi quoque tanquam
judices cum Christo residebunt, securi penitus de
se, et alios judicantes, hoc est, ut dictum est, revelantes
an bene cum eis an in eos male egerint, ut
praemio ex hoc vel poena digni sint. Reprobi vero,
qui in infidelitate sua moriuntur, jam in ipso exitu
suo judicati sunt, id est revelati, nec ulterius generaliter
revelandi sunt, juxta illud Veritatis: Qui
non credit, jam judicatus est (Joan. III, 18). Ii vero
qui fidem habentes dubiam in occulto gesserunt vitam,
propter quod eorum incertus est exitus, ibi judicandi
sunt, id est revelandi.

His quidem qui secundum. Quomodo secundum
qualitatem operis sit qualitas retributionis ostendit,
ut videlicet pro bono bonum reddatur, et e contrario.
Et hoc est hic dicere, Qui secundum patientiam
boni operis. Subaudi sunt, ut videlicet ostendat
bene agentibus tribulationes non deesse, per quas
purgantur aut proficiunt. Gloriam et honorem, id est
gloriosum honorem, cum nostra videlicet humanitas
ad celsitudinem angelorum pervenerit, et nos
pariter haeredes Dei et cohaeredes Christi cum ipso
regnabimus. Et ne ista gloria ad animam tantum
referatur, addit etiam de glorificatis corporibus quae
incorruptibilia erunt, dicens: Et incorruptione, videlicet
corporum, his inquam, quaerentibus vitam,
non transitoriam sicut vidimus, sed aeternam sicut
Christiani, ut ostendat merito id eos obtinere ad
quod toto desiderio anhelaverunt, nec sua spe esse
fraudatos, sicut de quolibet scriptum est justo:
Vitam petiit a te, et tribuisti ei (Psal. XX, 5). Et
item: Desiderium animae ejus tribuisti ei (ibid., 3).
His autem quae ex contentione, sunt subaudis, id est
qui scienter divinae repugnant voluntati. Quod statim
exponit dicens, qui non acquiescunt veritati quam
norunt, ut videlicet operentur secundum quod operandum
esse veraciter credunt. Sed magis credunt,
id est acquiescunt vel assentiuntur iniquitati, ut
malum quod animo concipiunt opere compleant, id
est adimplere studeant. Reddetur subaudis, ira et
indignatio, quam videlicet meruerunt, id est vindicta
Dei sine eorum patientia. Electi vero, si qua in ipsis
quandoque puniuntur ut videlicet purgentur, patienter
sustinent, nec inde irascuntur, sed potius gaudent,
atque grates referunt, attendentes quod scriptum
est: Castigans castigavit me Dominus, et
morti non tradidit me (Psal. CXVII, 18). Et rursum,
Quos diligit Deus corrigit, flagellat autem omnem
filium quem recipit (Hebr. XII, 6). Unde Hieronymus
ad Castrutium , &#171;Magna ira est quando peccantibus
non irascitur Deus.&#187;

Tribulatio et angustia. Ostendit ex quibus praedicta
ira et indignatio proveniat. Tribulatio enim angustia
est, ubi is qui torquetur omni spe evadendi
destitutus est, ut nec spes ei ad remedium aliquod
sit relicta, sed ipsa quoque desperatione torqueatur.
Et quia dixerat his indefinite, addit generaliter id
fieri in omnem animam hominis operantis malum,
tam Judaei scilicet quam gentilis, id est tam scripta
quam naturali lege instructi, operantis, inquit non
operati, id est perseverantis in malitia, non desistentis.
Qui etiam inter ipsa tormenta nec malam
voluntatem deponent cum diabolo confirmati, nolentes
adhuc si liceret eadem agere, atque ideo
perpetua erit merito poena, quia perpetua in animo
perseverabit culpa. Unde, et beato attestante Hieronymo,
merito Dominus in die judicii dicturus est:
Discedite a me, qui operamini iniquitatem (Matth.
VII, 23), id est qui non solum operati estis, sed adhuc
in ipsis cordibus vestris operamini. Ubi, ut
supra diximus, apud Deum voluntas pro opere facti
computatur. Bene dicit in animam, non in corpus
hominis, vindictam fieri, quia solius animae est non
corporis dolere sive sentire, et contristari vel delectari,
irasci vel gaudere. Et si diligenter consideremus
sola ipsa quae velle potest, apud Deum voluntatis
remuneratorem vel praemium vel poenam ex
bona vel mala voluntate promeretur; et sola proprie
dicenda est peccare, sicut et virtutes habere, et sola
beata effici ex visione divinae majestatis, quae oculis
tantum mentis non corporis conspicitur. Quod autem
quinque animae sensus corporei dicuntur, cum
sola tantum est, anima sentiat; vel quod quaedam
peccata carnalia, quaedam spiritalia vocentur, cum
sola tantum anima peccet; quae sola rationem habet,
et velle potest, non ita est accipiendum, ut
corpus ipsum vel sentiat, vel peccet, sed quia per
ipsum vel sensus exercentur vel voluntates implentur,
ut ingluvies gula, libido genitalibus.

Sola itaque anima ex bona vel mala voluntate
praemium vel poenam apud Deum meretur et obtinet,
et sola beatitudinis vel miseriae particeps esse
potest; licet ex corpore resumpto poena ejus vel
gloria augeatur. Unde duplicem contritionem impiorum,
et geminam stolam sanctorum, tam secundum
animam scilicet quam secundum corpus dicimus.
Gaudebit amplius bona anima et Creatorem
magis glorificabit, cum corpus ipsum, quod hic tam
infirmum et passibile gessit, viderit ibi ita aptatum,
quod ulterius dissolvi non possit, nec ipsa ex contractu
ejus aliquam contrahere laesionem. Et haec
ipsa corporis humani reparatio, corporis glorificatio
vel beatitudo dicitur. Sic et poena corporis dici
potest, quam anima ipsa per corporea sustinebit
membra. Nec tamen cum ex corporibus geminetur
animarum gloria vel poena, ideo geminam istam
gloriam vel poenam simplici angelorum vel daemonum
gloriae vel poenae praeferimus, qui corporeae
non sunt naturae. Quod vero, ut dictum est, sola
anima doleat vel sentiat, ipsi quoque asserunt sancti.
Unde Augustinus De civitate Dei, lib. XX, c. 11:
&#171;Si consideremus diligentius, dolor qui dicitur corporis
magis ad animam pertinet. Animae est enim
dolere, non corporis, etiam quando ei dolendi causa
existit a corpore, cum in eo loco dolet ubi laeditur
corpus.&#187; Idem super Genesim: &#171;Sentire non est
corporis, sed animae per corpus.&#187; Item: &#171;Neque enim
corpus sentit, sed anima per corpus.&#187; Idem ad
Dioscorum in ea Epistola: Tu me innumerabilium
quaestionum, etc.: &#171;Non igitur accipit animus a corpore
vel summum bonum vel partem aliquam summi
boni. Hoc qui non vident caecati sunt dulcedine
carnalium voluptatum, quam ex indigentia sanitatis
venire non intuentur. Sanitas autem perfecta corporis
illa extrema totius hominis immortalitas erit.
Tam potenti enim natura Deus fecit animam, ut ex
ejus plenissima beatitudine, quae in fine temporum
sanctis promittitur, redundet etiam in inferiorem
naturam quae est corpus, non beatitudo quae fruentis
et intelligentis est propria, sed plenitudo sanitatis
et incorruptionis vigor.&#187;

Judaei primum et Graeci. Judaeum vocat omnem
scripta lege edoctum, Graecum omnem gentilium
more philosophorum qui Graeci fuerunt, ratione
praeditum, id est naturali lege optime instructum;
quorum quo major est discretio, major est transgressio.
Et ideo ait: Judaei et Graeci primum, id est maxime;
operantis malum, id est delinquentis, comparatione
scilicet aliorum hominum quasi brutorum.
Gloria autem et honor. Repetit justorum remunerationem,
quam praemisit, ut ad eam saepius memoratam
nos accendat amplius. Pacem quidem dicit,
non solum quietem ab infestatione exteriorum inimicorum,
verum etiam concordiam illam spiritus
et carnis, ut in nullo ulterius caro spiritui reluctetur,
omnibus prorsus finitis carnalium suggestionum
molestiis. Judaeo primum et Graeco bonum, scilicet
operanti. Quo enim isti amplius summum bonum
Dominum vel scripto vel ratione cognoverant, amplius,
ejus voluntati sobrie vivendo inhaerebant.
Primum itaque et hoc loco pro maxime supraponit.
Non est enim. Dixi generaliter omni atque differenter,
nullam faciens differentiam retributionis ex dignitate
personarum. Et merito, quia non est personarum
acceptio apud Deum, hoc est nunquam
divinum judicium minus aliquem ibi punit vel magis
glorificat pro aliqua dignitate vel excellentia, quam
hic habere videbatur; sed aeque omnibus secundum
merita reddit, tam habentibus quam non habentibus
legem, tam iis qui de genere Israel gloriantur quam
caeteris. Et quod secundum merita tantum reddat
ostendit, cum secundum quantitatem transgressionum
sit quantitas poenarum. Unde similiter de
praemiis subintelligendum constat. Sicut itaque
major est transgressio ejus qui legem quoque scriptam
accepit, quam illius qui sola naturali est instructus,
ita majorem ejus esse poenam ostendit, et
alterius minorem, dicens: Qui peccaverunt sine lege,
scilicet scripta, sicut gentiles, id est non eam habentes
qua instruerentur, peribunt quidem, id est
damnabuntur, sed sine lege peribunt, id est nullam
ex transgressione legis scriptae poenam incurrent,
sed ex transgressione naturalis legis tantum: Et
quicunque in lege peccaverunt, id est per transgressionem
quoque scriptae legis, sicut Judaei, per legem,
id est convinci aperte rei poterunt per professionem
legis susceptae, quam non servaverunt.
Sed cum major sit istorum transgressio qui legis
quoque scriptae transgressores sunt, quam legis
naturalis, quare ibi dixit peribunt, hic dixit judicabuntur?
Cum videlicet ea quae judicio reservantur
peccata non tantum videantur, quantum illa quae
judicium non exspectant, sed statim damnant, et
perire reum cogunt, absque ullo scilicet judicii
examine. Sed profecto ut diximus, judicari dixit,
pro aperte convinci, ut tanto majus peccatum appareat,
quanto apertius convinci potest, ex transgressione
scilicet scriptae legis, quae aperte a Deo
coram omnibus est tradita, et miraculis confirmata.
Quae enim publico judicio damnantur, aperte arguuntur,
nec post sententiam judicii approbatam
defensorem inveniunt.

Non enim auditores. Incipit invectio in Judaeos . . .
Dixi, per legem judicabuntur, tanquam rei scilicet,
quia licet legem audiant, non ideo justi sunt nisi
opera faciant quae lex videlicet praecipit. Et hoc est,
Non enim auditores. Hoc est non quia sunt auditores
legis justi sunt apud Deum, id est divino judicio
quamvis humano, sed factores, id est quia faciunt
quae lex praecipit. At vero cum alibi dicat neminem
justificari ex operibus legis, quomodo nunc
dicit factores legis justificari; nisi hoc loco factores
dicat qui amore Dei ad faciendum spontanei
sunt, secundum quod bona voluntas pro opere facti
reputatur ut diximus? Non enim exteriori opere
Deo placemus, sed potius ex voluntate, ibi de exteriori
opere loquitur. Possumus et hic naturalem
legem accipere, qua sola utuntur gentiles. De quibus
vero ait et in sequentibus illud de lege scripta
operum intellige, ut videlicet ita intelligatur, quod
non illi tantum qui audiunt verba legis naturalis
justi sunt, sed qui opere complent. Verba autem
legis naturalis illa sunt, quae Dei et proximi charitatem
commendant, sicuti ista: Quod tibi fieri non
vis, alteri ne feceris (Tob. IV, 16); et: Quod vultis ut
faciant vobis homines et vos facite illis (Matth.
VII, 12).

Cum enim gentes. Et vere non in auditu scriptae
legis, sed in opere ejus, ut dictum est, vis justificationis
consistit. Quod apparet ex gentilibus, qui
quamvis legem scriptam non habeant quam audire
possint, cum tamen faciunt ea opera quae lex praecipit,
aeque ut Judaei salvantur. Et hoc est, cum enim
gentiles, id est gentiles qui legem scilicet scriptam
non habent, naturaliter faciunt, id est naturali lege
instructi, hoc est cognitione Dei ac discretione rationis,
quam naturaliter, hoc est ex sua creatione
habent, non ex scripta alicujus doctrina: ipsi dico
non habentes hujusmodi legem, id est scriptam exterius
sicut habent Judaei, ipsi sibi sunt lex, hoc est
eamdem remunerationem assequuntur per seipsos
sine lege scripta, quam illi per obedientiam scriptae
legis. Quippe qui exhibent exterius in opere voluntatem
bonam quam habent in mente, hoc est opus
legis scriptum in cordibus. Cum dicit scriptum,
perseverantiam bonae voluntatis innuit. Ut enim
beatus ait Gregorius, quod loquimur transit, quod
scribimus permanet. Qui itaque legis auditores sunt,
quasi legem loquuntur quam in membranis scriptam,
non in cordibus tenent affixam. Sicut e contrario
isti faciunt, Bonum eis testimonium reddente
conscientia ipsorum, hoc est securos eos facientes
de justitia operum suorum, bona ipsorum conscientia
atque recta intentione, quae illis non aliis cognita
est. Secundum quam quidem intentionem Deus
opera pensat. Et inter se invicem. Diversa littera hic
legi solet. Modo enim genitivi plurales ponuntur
hoc modo, cogitationum et accusantium, aut etiam
defendentium; modo ablativi sic, cogitationibus accusantibus,
etc. Unde Augustinus De civitate Dei
lib. XX : &#171;In cogitationibus enim, sicut scriptum
est, impii interrogatio erit (Sap. I, 9). Et Apostolus:
Cogitationibus, inquit, accusantibus, vel etiam excusantibus,
in die qua judicabit Deus occulta hominum,
etc.&#187; Idem in psal. CVIII : &#171;Omnia opera vel
bona vel mala a cogitatione procedunt. In cogitatione
quisque innocens, in cogitatione reus est. Propter
quod scriptum est: Cogitatio sancta servabit te
(Prov. II, 11).&#187; Et alibi: In cogitationibus impii interrogatio
erit (Sap. I, 9). Et Apostolus: Cogitationibus,
inquit, accusantibus aut etiam excusantibus,
etc. Idem in psal. V : &#171;Decidant a cogitationibus
suis dictum est, decidant accusantibus
se cogitationibus suis, conscientia sua, sicut Apostolus
dicit: Cogitationum accusantium seu defendentium,
etc. (ibid.)&#187;

Puto autem hanc litterae narrationem maxime ex
consuetudine Graecae linguae contigisse, cum videlicet
Graeci ablativo carentes, genitivo pro ablativo
utuntur. Unde factum est ut, secundum diversas
translationes ex Graeco in Latinum, modo in genitivis
retentus ut in Latino sicut erat in Graeco,
modo, prout sententia requirebat, in ablativum
apud nos sit commutatus. Quamvis enim haec Epistola,
quae ad Romanos dirigitur, primo Latine scripta
intelligatur, etsi in Graecia apud Corinthum
scripta fuerit, credimus tamen diversos postea ejus
translatores vel expositores exstitisse, qui Graecos,
ut dictum est, imitarentur, cum illam fortassis
scripturam Latinam ad manum non haberent, et
ideo ad exemplaria Graeca recurrerunt. Nunc igitur
utramque litteram exponamus.

Cum itaque praemissum sit, testimonium reddente
illis conscientia, addit, et conscientia cogitationum,
etc. Ac si diceret: Et tali conscientia quae non erret
in discretione operum, ea scilicet discutiens secundum
ipsas animi cogitationes, hoc est intentiones.
Quae quidem cogitationes habent accusare vel defendere
apud Deum potius quam exteriora opera.
Et hoc est, conscientia dico cogitationum, id est
quae ipsas cogitationes magis attendit quam opera.
Et quare eas maxime penset annectit, qua accusant
vel excusant apud Deum. Cogitationum dico inter
se invicem, scilicet habitarum, ut de ipsis videlicet
existimaret agendum sicut de aliis; juxta illam videlicet
suprapositam naturalis legis regulam: Quod
tibi fieri non vis, alii ne feceris. Et: Quae vultis ut
faciant vobis homines, et vos facite illis. In die, hoc
est in tempore, quo judicabit Deus per Filium suum,
id est Jesum Christum, secundum quod scriptum
est: Pater omne judicium dedit Filio (Joan. V, 22).
Occulta hominum, id est intentiones potius quam
exteriora opera. Secundum Evangelium meum, id est
sicut ego praedico, asserere videlicet Deum potius
intentionem, quam operum remunerationem. Si vero
sit ablativus absolutus hoc modo: Et inter se invicem
cogitationibus accusantibus, etc., continuabitur ad
praemissum alium ablativum sic: Dixi, conscientia
ipsorum reddente illis testimonium, et cogitationibus
suis quas habent inter se invicem, id est per quas
sese ita ut alios pensant ut dictum est, ipsis, inquam,
suis cogitationibus, id est propriis intentionibus,
subaudis reddentibus illis testimonium. Et
est quasi expositio ejus quod praemissum est, conscientia,
scilicet, ipsorum. Ac si diceret, id est cogitationibus
eorum, etc. Et quare testimonium reddatur
eis, id est securos eos faciat cogitationes suae
apud Deum subdit, quia videlicet solae, ut dictum
est, cogitationes apud Deum habent accusare vel
defendere. Et hoc est quod supponit: Accusantibus
aut enim defendentibus, etc.

Quaeritur autem quomodo post datum circumcisionis
mandatum: Omnis anima cui caro praeputii circumcisa
non fuerit, etc. (Gen. XVII, 11). Gentiles incircumcisi
salvabantur, sicut Job et fortasse plerique
alii, de qualibus dictum est: Cum enim gentes,
etc. Sed si diligenter attendamus verba ipsa
Scripturae, atque ipsum circumcisionis exordium,
quae primo Abrahae est injuncta, videbimus praeceptum
circumcisionis non fuisse generale, sed ad
Abraham tantum et semen illius pertinere, id est
Isaac, dicente Domino ad Abraham: Quia in Isaac
vocabitur tibi semen (Gen. XXI, 12), non in Ismael
videlicet. Unde et cum circumcisionem Dominus
Abrahae praeciperet ait: Hoc erit pactum inter me et
te, et semen tuum post te (Gen. XVII, 10). Origenes
quoque, super hanc Epistolam in sequentibus aperte
convincit ex ipsis aliis Scripturae verbis, soli populo
Israeli et vernaculis eorum vel emptis pecunia, circumcisionis
signum fuisse praeceptum. Exposito
namque illo versiculo: Si sibi praeputium justitias
legis custodiat, etc., diligenter circumcisionis mandatum
atque rationem discutiens ait: &#171;Non importunum
videtur circumcisionis generalem discutere
rationem. Dixit Dominus ad Abraham: Tu autem
testamentum meum servabis, et omne semen tuum post
te in generationes suas. Et hoc est testamentum inter
me et vos, et inter me et inter medium seminis tui
post te. Circumcidetur omne masculinum vestrum, et
puer in octava die. Circumcidetur in vobis omnis masculus
in generationibus vestris, vernaculus et pecunia
emptus (Gen. XVII, 10-14). Discutiamus utrum mandatum
et eos qui ex gentibus crediderant constringat.
Nunquam fecit proselyti, id est advenae mentionem,
sed vernaculum servum, vel pretio mercatum
circumcidi jubet, non liberum? Perscrutemur
ergo Levitici legem.

Loquere, inquit, filiis Israel, et dices ad eos: Mulier
si pepererit masculum, octava die circumcidet,
etc. (Levit. XII, 3.) Intuere et hoc quemadmodum
de lege circumcisionis tantum ad filios Israel
Moyses loqui jubetur, et alienigenarum nulla sit
mentio, cum in quibusdam mandatis non solum
filiis Israel, sed et proselytis et advenis loquatur.
Necessario utique observanda distinctio est, quia sicut
ibi dicitur, loquere ad Aaron, et alibi ad filios
Aaron, et alibi ad Levitas, certum est non subjacere
reliquos his legibus; et quae filiis jubentur, nec
alienigenae memoria ulla fit, non est putandum commune
esse mandatum ubi appellationis habetur
exceptio. Si ergo non alius quisquam circumcisionis
lege constringitur nisi ex Abraham originem
trahens, vel vernaculus eorum, vel pretio
emptus, vis autem videre quasi sicubi vult etiam
alienigenas lege connecti significanter ostendatur?
Audi quid scriptum sit: Homo ex filiis Israel et advenis,
quicunque manducaverit omnem sanguinem,
animam illam disperdam, quia anima omnis carnis
sanguis illius est, et ego dedi vobis ut ex ipso super
altare propitiaretur pro animabus vestris, quia sanguis
pro anima expiabit (Levit. VII, 1 et seq.). Vides
ergo hanc legem, quae et advenis data est, observari
a nobis qui ex gentibus credimus. Ergo legem
de observatione sanguinis communem cum filiis
Israel et gentium suscipit Ecclesia. Haec namque
ita intelligens in lege scripta, tunc beatum illud
apostolorum concilium decernebat decreta, gentibus
scribens ut abstinerent se a sanguine et suffocato
(Act. XV, 20). Verum requires fortasse, si
etiam de suffocato communis filiis Israel cum advenis
data sit lex? Audi, Homo, inquit, ex filiis Israel
et ex advenis qui sunt in vobis, quicunque venatus
fuerit feram aut avem quae manducatur, effundat
sanguinem ejus et cooperiat terram, quia anima omnis
carnis sanguis ipsius est (Levit. VII, 13). Verum
quia inter illa quae de Levitico superius protulimus,
etiam hoc refertur: Homo ex filiis Israel vel ex advenis
qui sunt in eis quicunque fecerit holocaustum
aut sacrificium, et ad ostium tabernaculi non adduxerit
facere illud Domino, exterminabitur de populo
suo (ibid., 9). Et per hoc etiam videtur Ecclesia ex
gentibus holocaustis obnoxia fieri. Non ut faciat
jubet, sed si forte fecerit quomodo facere debeat
docet. Certum est enim quod, dum Jerosolymis
templum constaret, et religio tradita patribus vigeret,
plurimi etiam gentium veniebant ad templum
adorare et offerre sacrificia. Sed hoc quoniam in
loco uno tantummodo fieri praeceptum est, de quo
etiam hic mandat ut ad ostium tabernaculi jugulanda
victima deducatur, tandiu potuit legitime
fieri, quandiu status loci permansit incolumis.
Denique et Salvator ad decem leprosos, quos mundaverat
inquit: Ite, ostendite vos sacerdotibus,
et offerte pro vobis hostias sicut praecipit Moyses
(Luc. XVII, 14). Nunc vero quomodo exposcitur ab
advenis quod exhibere nec propriis quidem cultoribus
licet? Haec dicta sunt a nobis, ut ostenderemus
praecipue de circumcisionis praecepto, quod
non aliis quam his qui ex Abraham genus ducant,
vernaculisque eorum vel pretio emptis esset injunctum.
Liberos esse ab hujusmodi legibus eos qui
per Christum Deo gentibus credunt. Item, recuperent
ergo prius statutum templum, etc.

Si autem cognominaris Judaeus. Gentiles, qui a
genere sanctorum Patrum haereditate remoti, o Judaee,
tibi videntur, cum dicat Dominus Abrahae:
Quia in Isaac vocabitur tibi semen (Gen. XXI, 12),
et insuper lege scripta non sunt instructi, et ita
bene operantur, sed in te contra est. Quod cum in
compositione quadam, et improperii indignatione
proferens exagerat, dicens: Si tu cognominaris Judaeus,
hoc est non ille Judaeus existens, imitatione
scilicet fidelium Patrum, sed solo nomine cognominaris,
a Juda scilicet patriarcha, seu a Juda Machabaeo
sic vocaris, etc., Origenes: &#171;Non diceris,
sed cognominaris,&#187; docet in sequentibus, quia vere
Judaeus ille sit, qui in occulto circumcisus est. Qui
autem in manifesto ut videatur ab hominibus, non
est vere, sed cognominatur Judaeus.&#187; Et in Apocalysi:
Qui dicunt se Judaeos esse, et non sunt (Apoc.
III, 9). Qui vere Judaeus est ab illo Juda vocabulum
trahit, de quo scriptum est: Juda, te laudabunt
fratres tui, etc. (Gen. XLIX, 8), quae in Salvatore prophetata
sunt. Aug. in psal. LXXI: &#171;Judaei maxime a
Juda patriarcha appellati sunt,&#187; quia primo de
alia tribu datus est Saul et reprobatus, tanquam
malus. Rex primus de tribu Juda David, et ex illo
de tribu Juda semper reges habuerunt. Unde Judaei
dicti sunt, et coeperunt reges alienigenae ab Herode.
Itaque, veniente Domino, eversum est regnum Judaeorum,
et sublatum est ex Judaeis quia noluerunt
cognoscere verum regem. Jam videte si Judaei sunt
appellandi. Ipsi voce sua abdicaverunt se ab isto
nomine, ut Judaei non sint digni appellari, nisi
tantum carne. Saeviebant in Christum, id est in genus
Juda, semen David, dicebant: Non habemus
regem nisi Caesarem (Joan. XIX, 15). O Judaei, si non
habetis regem nisi Caesarem, defecit jam princeps
ex Juda, venit cui repromissum est. Illi ergo verius
dicuntur Judaei qui Christiani facti sunt ex Judaeis.
Judaea vera Christi Ecclesia est. Credimus in illum
qui venit ex tribu Juda per Mariam. Haymo: &#171;Si
autem tu Judaeus cognominaris, subaudis a Juda
patriarcha,&#187; etc. Ambrosius: &#171;Judaeo primum et
Graeco. Judaei ex tempore Judae Machabaei dici coeperunt,
qui in causa cladis resistit sacrilegis, et fiducia
Dei collegit populum, et defendit genus
suum.&#187;

Notandum vero quia hoc loco Ambrosius non dicit
Judaeos dici a Juda Machabaeo, sed a tempore
ejus sic dici, praesertim cum a caeteris libris Veteris
Testamenti non inveniantur sic appellati sicut in
libris Machabaeorum. Qui etiamsi a Juda Machabaeo
sic essent appellati, videntur et a Juda patriarcha
sic nominari, cum ipse quoque Judas Machabaeus
ab illo Juda sic esset appellatus.

Et requiescis in lege. Ut non fatigeris erroribus
inquirendo quae facienda sint tibi, et totum in ea
studium habes occupatum, ut non ipsas alias petendas,
ad scripta scilicet poetarum et philosophorum.
Et gloriaris in Deo, jactando scilicet te gloriosum
de cognitione Dei et lege tibi ab ipso data, ex
qua videlicet lege nosti voluntatem ejus, quod videlicet
ei fieri placeat. Et probas, id est discernis non
solum utilia ab utilibus, verum etiam utiliora ab
utilibus. Confidis, ut videlicet possis ostendere aliis
viam justitiae in mandatis Dei. Caecos sive in tenebris
existentes, sive insipientes et infantes ideo intelligit,
et similiter ducem, et lumen, et eruditorem,
et magistrum pro eodem accipit, ut sit quaedam
verborum inculcatio ad confusionem eorum,
non diversa significatio. Unde autem se ducem esse
caecorum confidat, id est sufficientem ad alios docendos,
supponit. Te dico, habentem ex lege formam
scientiae et veritatis, id est veram scientiam
quae instruere alios et informare potest ab bene
agendum. Tu ergo talis ac tantus secundum judicium
tuum, qui alios doces, id est corrigis, etc.
In quo autem se debeat corrigere supponit dicens:
Qui praedicas, ex verbis scilicet legis, etc. Qui abominaris
idola, id est simulacrorum formas propter
significatum, cum non evitas sacrilegium
propter ipsum, quia in seipsum malum est. Sacrilegium
dicitur violatio rei sacrae, scilicet eorum
maxime quae ad cultum Dei pertinent, veluti templum
et quae ad ipsum spectant. Templum vero Dei
sive materiale et figurativum, sive spirituale et verum
Judaei violarunt, in ipso manufacto templo negotiationem
exercendo, propter quam a Domino
inde sunt expulsi; vel ipsum Dominum crucifigendo,
qui de templo corporis sui loquens ait: Solvite
templum hoc, etc. (Joan. II, 19). Dominum inhonoras,
id est facis despicabilem aliis quantum in te
est. Colorem in hoc loco rhetoricum facit, qui repetitio
dicitur, habens in diversis clausulis orationis
idem principium, sicut est, qui, quod, quantum
est repetitum.

Nomen enim. Cum superius singulariter dixerit,
si autem tu, nunc vero pluraliter dicat per vos, plane
insinuat generalem Judaei personam se introduxisse,
quasi generaliter rebellem redarguens populum, de
quo se esse gloriabantur isti conversi Judaei, qui
Romae erant. In quo quidem populo alios dicit reos
furti esse, exstitisse, vel adhuc esse; alios adulterii,
etc. Continuatio: Bene dico inhonoras, tu videlicet,
popule Judaeorum, quia per vos blasphematur
inter gentes, id est infideles nomen Dei, et notitia
ejus quam vos habere gloriamini. Ut enim
Tullius meminit, saepe ex vitio hominis culpari
scientia solet, quasi scientia illa male operari doceat.
Sicut scriptum est, in propheta Ezechiele his
verbis: Nomen sanctum meum quod polluistis in gentibus
(Ezech. XX, 39), id est contemptui vel irrisioni
haberi fecistis, et cum in se pretiosissimum
esset vivificastis.

Circumcisio quidem. Superius abstulit gloriationem
legis datae, per hoc quod non faciunt quae lex
praecipit, et ideo magis a lege arguuntur quam justificentur.
Nunc vero per hoc ipsum quod legi non
obtemperant, aufert gloriam circumcisionis. Quia
sicut legis latio nil prodest suscipientibus, nisi eam
servent, ita circumcisio, nisi legi obtemperent, ut
videlicet caetera praecepta impleant sicut praeceptum
circumcisionis. Quippe qui in unum offenderit, ut
alius dicit apostolus, reus est omnium (Jac. II, 10),
id est transgressor est seu contemptor totius legis,
universa scilicet Dei praecepta continentis. Cum
enim lex omnia simul, non unum tantum praecipiat,
quisquis unum transgreditur legem non servat.
Ac si per uniuscujusque praecepti transgressionem
legis violatae reus efficitur. Nihil ergo circumcisio
carnalis ad salutem prodest si lex in caeteris
violetur. Sicut et baptismus cujus locum,
beato attestante Gregorio, circumcisio tenebat, si
in caeteris transgressores permaneamus, non salvat.
Cum autem circumcisio in hoc tempore jam
nullius sit momenti, juxta illud ipsius Apostoli ad
Galatas scribentis: Si autem circumcidimini, Christus
vobis nil proderit (Gal. V, 2), id est nihil jam
utilitatis vobis ex illo signo conferet, apparet hoc
loco Apostolum ad statum priorem legis spectare,
in quo utilis erat circumcisio. De quo quidem
statu legis quamvis jam praeterito et quantum ad
carnales observantias defuncto, ibi nunc etiam Judaei
conversi gloriabantur. Si vero Apostolus ad
suum nunc tempus respiciens dicat: Circumcisio
quidem prodest, si legem observes, tale est ac si dicat:
Circumcisio nunc prodest, si sit spiritualis potius
quam carnalis, quae gentili aeque sicut et Judaeo
communis est. Custodia igitur legis spiritualem
circumcisionem facit, id est separationem a
vitiis, quae per carnalem circumcisionem figuratur.
Tale est ergo, si legem custodias, ac si diceret: Si
sit spiritualis circumcisio cordis potius quam corporis,
quia superfluum est signum ubi deest per negligentiam
signatum.

Si autem praevaricator, id est transgressor, etc.
Praeputium vocatur illa particula genitalis membri,
quam de summitate illius praecidebant circumcidentes.
Et dicitur praeputium quasi amputando,
id est praescindendo, quamvis putare modo pro incidere
non sit in usu, sicut amputare. Dicitur tamen
in Canticis: Tempus putationis advenit (Cant. II,
12), id est amputationis. Quemadmodum autem
circumcisio carnis circumcisionem cordis, id est
separationem a carnalibus vitiis significat, ita praeputium
retentum immunditiam carnalium desideriorum
demonstrat. Unde et Judaei et gentiles, qui
praeputium habebant, non praeputiatos, id est immundos,
verum ipsum praeputium, id est ipsam immunditiam
vocabant. Circumcisio tua. In sola videlicet
carne tua, inquam, quam approbas, quam
facis, non Deus. Praeputium facta est tibi, id est
quodammodo immunditia, quoniam magis reus convinceris
post susceptum circumcisionis sacramentum
et professionem observandae legis, si eam non
observes, quam si hoc non fecisses. Si ergo. Quasi
a contrariis infert: Quandoquidem tua circumcisio,
id est carnalis, praeputium fit tibi, id est magis te
inquinat et damnat, si legem non observes. Igitur
praeputium gentilis, si ipse lege naturali quod scriptum
est impleat, reputabitur ei a Domino in circumcisionem,
id est ipsi corporale praeputium habentes
aestimabuntur divino judicio ejusdem esse
meriti, cujus sunt et spiritualiter circumcisi. Non
enim hic repetit circumcisionem tuam, ut carnalem
intelligat, sicut superius posuit, sed simpliciter dicit
circumcisionem, ut spiritualem insinuet a Deo
factam. Qui etiam cum dicit praeputium illius, sicut
superius circumcisionem tuam, carnaliter intelligit
praeputium, corporis, scilicet particulam, non cordis
immunditiam. Alioquin non diceret reputari praeputium
in circumcisionem. Si praeputium, id est
ipsa praeputiata gentilitas, quam vos scilicet Judaei
quasi ad ignominiam praeputium vocatis. Custodiat
legis justitias potius quam figuras, id est impleat
moralia charitatis praecepta, quae unumquemque
justificant, nonne praeputium illius, id est ipsa gentilitas
proprium habens praeputium, carnale videlicet
cum quo ipsa nascitur, reputabitur a Deo digna
praemio? Vere et spiritaliter, ut dictum est, circumcisorum
et ipsum praeputium legem consummans,
id est adimplens. Plenitudo enim legis, ut
postea dicitur, est dilectio. Quod videlicet consummare
legem est ei ex natura, id est ex instructione
legis naturalis illa, quae duo dicimus continentis
praecepta charitatis, quod tibi non vis, etc. Judicabit
te, id est reum manifeste convincet qui lege etiam
scripta instructus, de qua gloriaris, bene agere negligis.
Te dico, Judaee, qui praevaricator es legis, id
est trangressor per litteram occidentem, id est litteralem
sensum, carnale signum in quibus confidis
significantibus maxime non significatis adhaerens,
id est figuris potius quam rebus ipsis, et similitudini
potius quam veritati.

Non enim qui. Bene dico praeputium per bonorum
operum exhibitionem reputari in circumcisionem,
et bene dico circumcisionem per mala opera transire
in praeputium. Nam illi carnaliter circumcisi etsi
in manifesto dicantur Judaei, non tamen vere, id
est corde sunt Judaei, sed potius illi supradicti gentiles,
quanquam nullo modo reputarentur Judaei vel
circumcisi. Manifesti Judaei dicuntur, qui solo nomine
et natione Judae Judaei nuncupantur, foris Dominum
voce confitentes, et mente ab eo recedentes.
De quibus dicitur: Populus hic labiis me honorat,
cor autem eorum longe est a me (Matth. XV, 8). Sed
qui in abscondito Judaeus est. Confitentes Deum in
corde ubi Deus videt, et qui Deo servire satagant,
non ad hominum aspectum. Neque quae in manifesto
est circumcisio, id est quae manufacta est, in carne,
id est in carnis ablatione, non est circumcisio, id
est non vera vitiorum damnatio et concupiscentiae
destructio, sed vera circumcisio est illa quae est
cordis, id est per quam ab animo vitia et concupiscentiae
amputantur. Circumcisio, dico, in spiritu,
non littera, id est juxta spiritualem et mysticum,
non litteralem sensum facta. Cujus, scilicet, Judaei
vel circumcisionis spiritualis, laus est ex Deo quia
Deus eam approbat, non homines, id est carnales,
qui videlicet legem carnaliter tantum, non spiritualiter
intelligunt, et opera magis quam animum
pensant, videntes in facie, non in corde.

CAPUT III.

Quid ergo amplius. Oppositionem quam possent
Judaei facere contra praedictam rationem objicit sibi
Apostolus, ut eam solvat. Dicerent enim Judaei: Tu
dixisti circumcisionem transire in praeputium, et
praeputium transire in circumcisionem. Ergo quid
amplius Judaeo quam gentili est? quae majora beneficia
contulit Judaeis quam gentilibus, qui dicebantur
canes et immundi? aut quae utilitas circumcisionis,
id est circumcisorum! Hoc quidem, quasi
expositio praecedentis subditur. Poterant quippe
cum ait, Judaeo soli, intelligi illi qui ad tribum
Judae pertinent, a quo dicti sunt Judaei. Et quod dicitur,
quid amplius, poterat tam ad bonum quam ad
malum se habere, et fortasse magis ad malum, cum
Judaeos in proximo maxime vituperasset. Est autem
consuetudo Apostoli sicut per praeputium gentes,
ita per circumcisionem Judaeos accipere. Multum
videlicet amplius utilitatis Judaeo quam gentili
olim a Domino collatum est. Per omnem modum, id
est modis omnibus, lege scilicet eos instruendo, et
miraculis innumeris, et beneficiis confirmando, et
ad amorem suum provocando. Sed hoc primum, id
est maximum illud fuit inter bona Dei; quod legem
eis dedit, ut non solum naturali sicut gentiles, verum
insuper scripta lege instruerentur. Et hoc est
quod ait primum, id est maximum fuit illud beneficium
quod sunt illis credita, id est commissa, eloquia
Dei in lege et prophetis. Quod quidem donum
et eos erudire, et in perpetuum retinere potest. Nota
tamen quod non ait commissa, sed credita; quasi
ad tempus eis sit haec doctrina accommodata. Quaeque
ad nos per spiritualem et rectam ejus intelligentiam
transitura erat, et in carnalibus ejus observantiis,
in quibus maxime confidebant Judaei, cessatura.
Quasi et creditor eloquiorum suorum Deus dicitur,
pro quibus ab his quibus ea credit, quasi pretium
obedientiam requirat. Verba Dei eloquia dicit, quasi
extra alia locutionum genera per excellentiam,
Propter eorum, id est obedientiae fructum et salutiferam
doctrinam.

Quid enim. Quae causa, diceret aliquis, de eloquiis
divinis datis illi populo, tamen propter incredulitatem
ejus bona ipsi promissa Deus non compleverit,
sive de reparatione humani generis per Filium suum,
sive de quibuscunque promissionibus. Quod quidem
duobus modis refellit Apostolus ostendendo
non omnes in populo fuisse incredulos, ut penitus
illi populo promissa negarentur, nec Deum quia
verax est, promissiones suas posse cessare. Sic lege:
Bene dixi maximum illud esse de eloquiis divinis,
per quae sibi alliceret populum suum. Nam quid
impedit propositum divinum? Si quidam illorum
non crediderunt, illis eloquiis, hoc est his quae ibi
promittebantur vel praedicebantur. Nunquid incredulitas
illorum, qui videlicet non crediderunt, fide
Dei, id est per quam Deo crediderunt, evacuavit ut
videlicet non evenerit quod ipse Moyses, Josue et
caeteri fideles crediderunt? Absit, ut scilicet eorum
fides sit evacuata, id est frustrata in his promissis
ibi praedictis quae crediderunt. Est autem Deus. Dixi,
absit, nec inconsiderate, sed provide, cum sit Deus
verax, id est stabilis seu immobilis, in his quae promittit
aut praedicit.

Omnis autem homo mendax, id est mutabilis in
suo proposito, ut videlicet facile ejus consilium aut
voluntas mutari queat. Forte quaeritur si homo in
Christo unitus divinitati mentiri aut peccare potuerit,
quamvis in eo quod praemissum est, est autem
Deus verax, et statim subjunctum est, omnis
autem homo mendax, Deus homo exclusus videtur,
ut de puro homine tantum accipi debeat quod
dictum est, omnis homo mendax, non de homine qui
Deus est. Nemo autem ambigere debet hominem
illum Deo unitum, postquam ei unitus est, aut dum
ei unitus est, nullatenus peccare posse, sicut eum
qui praedestinatus est, postquam praedestinatus, vel
cum praedestinatus sit, damnari non posse. At vero
si simpliciter dicitur hominem illum, qui unitus est,
nullo modo peccare posse, potest quilibet ambigere.
Si enim penitus peccare non potest, aut male facere,
quod meritum habet, cavendo peccatum quod
nullo modo potest committere, aut quo etiam cavere
id dicitur quod nullatenus incurrere potest.
Unde Boetius contra Eutychen et Nestorium de homine
quem Deus assumpsit. Quando, inquit, fieri
potest, ut talem assumpserit hominem, qualis Adam
fuit ante peccatum, cum in Adam potuerit esse peccandi
voluntas atque affectio? Scriptum praeterea
est in laude justi: Qui potuit transgredi, et non
est transgressus; facere mala, et non fecit, iste
in excelsis habitabit, etc. (Eccli. XXXI, 10.) Et
hoc quidem ad liberum hominis arbitrium pertinet,
ut in ejus sit potestate agere bene et male.
Quod si Christus non habuit, libero videtur
privatus arbitrio, et necessitate potius quam voluntate
peccatum cavere, et ex natura potius
quam ex gratia id habere. Quippe quod per gratiam
cuivis collatum est, ex dono ei potius quam
ex naturae suae proprietate venit, non tam naturale
quam gratuitum est dicendum quod ex dono alterius
potius quam ex nobis habemus. Quis etiam
neget hominem illum ex anima et carne consistere,
qui Deo unitus est, in unam videlicet personam,
etiam sine illa unione, sicut caeteros homines, in
sua natura consistere posse? Alioquin minoris valetudinis
esse videretur, si per se ipse subsistere
non posset, sicut caeteri homines, non et magis accidentis
quam substantiae naturam habere. Quod
si per se etiam existere posset, cur non et peccare
sic posset ut caeteri? Videtur itaque nobis ut in hac
quoque, sicut in caeteris rebus, vires propositionum
diligenter attendamus, quando videlicet cum determinatione
possibile aut necesse ponit, et quando
simpliciter praedicatur, id est sine apposita determinatione.
Verum quippe est si simpliciter dicatur,
quod eum qui praedestinatus est, et qui salvandus
est, possibile est damnari, cum omnino possibile sit
eum fuisse non praedestinatum, nec salvandum, non
tamen cum determinatione verum est dicere, quod
eum possibile est damnari, cum sit praedestinatus,
vel cum sit salvandus. Sic et eum, qui curtatus est,
possibile est habere duos pedes, cum sit omnis
homo bipes, et eum qui caecus est possibile est videre;
non tamen possibile est postquam curtatus
est, vel postquam caecus. Alioquin possibile esset
regressionem de privatione ad habitum fieri, quod
penitus falsum est. Sic et fortasse non est absurdum
nos concedere simpliciter, quod cum hominem,
qui Deo unitus est, possibile sit peccare, non
tamen postquam unitus vel dum unitus est. Christum
vero, id est Deum simul et hominem modis omnibus
impossibile est peccare, cum videlicet ipsum Christi
nomen Dei et hominis exprimat unionem. Ac sic
quod dictum est, omnis homo mendax, modis omnibus
vera videtur esse enuntiatio.

Sicut scriptum est, ut justificeris. Probat per auctoritem
psalmi, quam verax sit Deus in promissis
suis complendis, et stabilis in suo proposito. Promiserat
quippe Dominus ad David quod de semine
ejus Christus nasceretur. Quae quidem promissio
post adulterium David cassanda omnino videbatur,
et omnino incongruum videbatur ut ulterius de semine
tam peccatoris hominis Filius Dei carnem
susciperet, et ita Deum, qui hoc ei promiserat, mendacem
fieri oporteret. Quod nequaquam posse contingere,
idem qui tam graviter deliquerat attendens
aiebat: Tibi soli peccavi (Psal. L, 6), id est ad honorem
tui tantum, qui etiam iniquitatem bene ordinas,
et ad gloriam tuam omnia convertis, et malum
coram te feci (ibid.), id est te sciente, quem nihil
latet, ut per hoc appareat quam justus sis, qui videlicet
cum scias me promeruisse, ut non mihi promissa
custodias, tamen quia justus es et verax, non
potes promissionem tuam frustrare. Si enim peccatum
hoc Deum lateret, non videretur causa quare
promissionem non impleret. Nunc autem cum sciat
peccatum committi, et peccantem meruisse contrarium,
servat tamen immobilem suae veritatis constantiam,
adimplendo scilicet promissa. Ut justificeris
in sermonibus tuis, id est ut exsequendo sermones
tuos, de promissionibus quas mihi fecisti
justificeris, id est justus et verax appareas. Et vincas,
scilicet humanum judicium, cum judicaris ab
hominibus, id est argueris mendacii, tanquam qui
non possis ulterius propter delicta mea tuam promissionem
adimplere.

Si autem. Oppositionem ad praemissa ipse inducit
Apostolus, quasi diceret: Dictum est Deum justificari,
id est justum et veracem maxime apparere ex
peccatis, cum illam scilicet promissionem illius
impedire nequeant, imo etiam ipsa ad gloriam suam
convertat. Sed si peccata mea ita ut dictum est in
praemisso exemplo de David, justitiam Dei commendant,
id est ad laudem et gloriam veritatis ejus proficiunt,
quid dicemus, id est quid poterimus respondere
objectioni sequenti, quae ait: Nunquid iniquus
est Deus qui infert iram, id est vindictam propter
peccata, quae ejus, ut dictum est, justitiam commendant,
id est eum maxime laudabilem ostendunt
de incommutabili suae veritatis proposito? Et quoniam
non ex persona hoc sua Apostolus objicit,
quasi non ei videretur ut in hoc ageret inique, addit:
Secundum hominem dico, id est secundum animalem,
qui non sapit ea quae Dei sunt, non secundum
spiritualem, qui dijudicat omnia, tam in divinis
quam in humanis aequum rationis judicium
tenet, et ideo, absit ut hoc scilicet recipiamus,
Deum inique agere, puniendo peccata, quae etiam
ad ejus proficiunt gloriam, ut quamvis peccata non
sint bona, bonum tamen sit esse peccata. Unde est
illud August. in Enchiridion : &#171;Non fit aliquid
nisi Omnipotens fieri velit vel sinendo ut fiat, vel
ipse faciendo. Non dubitandum est Deum facere
bene, et sinendo fieri quaecunque fiunt male. Non
enim hoc nisi justo judicio sinit. Et profecto bonum
est omne quod justum.&#187; Item : &#171;Nam nisi esset
hoc bonum ut essent mala, nullo modo esse sinerentur
ab omnipotente bono.&#187; Alioquin, id est si
aliter esset quam dicimus, hoc est, si inique faceret
Deus, inferendo vindictam pro peccatis, quomodo
mundum, id est universos, tam bonos scilicet quam
malos judicaret, eis videlicet pro meritis vel gloriam
vel poenam retribuendo?

Si enim veritas. Ad suprapositam objectionem
iterum redit, quasi eam commendans, quod scilicet
bene iniquus videtur Deus puniendo peccata, si
ipsam justitiam ejus commendant, quia nec jam
pro peccatis reputari debent, sed pro bonis quae
ejus veritatem commendant. Et hoc est, si enim
veritas Dei abundavit in gloriam ejus ex meo mendacio,
id est immobilitas suae veritatis laudabilior
efficitur ex mutabilitate et inconstantia meae professionis,
qui licet ei mentiar, ipse tamen mihi
mentiri non potest. Qui dijudicor, adhuc dum videlicet
id quod facio ad ejus gloriam proficit, tanquam
peccator, id est qua ratione ea quae facio pro peccatis
reputanda sunt. Et cur non potius faciamus mala
ut veniant bona, id est peccemus, ut ex nostris peccatis
glorificetur Deus? Sicut blasphemamur a quibusdam,
et sicut aiunt nos dicere, me scilicet et caeteros
spiritales, qui dicimus etiam mala tam bene
ordinari, ut ad gloriam Dei proficiant. Unde et ipse
etiam praedictus doctor in XI De civit. Dei, cum de
bonitate et malitia diaboli loqueretur, ait: &#171;Deus
sicut naturarum bonarum optimus creator est, ita
malarum voluntatum justissimus ordinator.&#187; Item
ibidem de diabolo: &#171;Deus cum eum conderet, futurae
malignitatis non erat ignarus, et praevidebat
quae bona de malis ejus esset ipse facturus.&#187; Item
post aliqua: &#171;Neque enim Deus ullum non dico
angelorum vel hominum creasset, quem malum esse
futurum praescisset; nisi pariter nosset quibus eos
bonorum usibus commendaret.&#187; Idem in Enchiridion
: &#171;Neque enim Deus omnipotens cum summe
bonus sit, ullo modo sineret mali aliquid esse
in operibus suis; nisi usque adeo esset omnipotens
et bonus, ut bene faceret et de malo.&#187; Quorum, scilicet
nos blasphemantium, id est non tam pro existimatione
sua quam propter nos blasphemandos id
dicentium. Adeo namque mala quoque a Deo bene
ordinari datum est, ut hoc etiam gentilis ille philosophus
Plato manifeste professus sit, dicens: &#171;Nihil
enim fit, cujus ortum non legitima causa et ratio
praecedat.

Quid ergo. Dixi talium nos blasphemantium justam
esse damnationem, ex quo nos maxime commendasse
videmur, quasi tales simus ex nostris
meritis, in quibus nihil sit blasphemandum. Quid
ergo, id est nunquid potest dici quia praecellimus
tales juste damnandos, id est ex propriis meritis et
nostra virtute digniores sumus illis? Nequaquam,
sed potius ex Deo quam ex nobis est, si quid boni
habemus, sicut et in sequentibus ait: Quia non est
volentis neque currentis, sed miserentis Dei, quia
ejus misericordia sufficiens est ad salutem potius
quam nostra valetudo, quoniam ex nobis omnes simul
culpabiles sumus, sicut superius ostendimus,
tam de Judaeis quam ex gentibus, omnes inexcusabiles
esse. Et hoc est, Causati enim sumus, id est
quasi in causam accusando traximus tam Judaeos
quam Graecos, quos sapientiores esse convenit,
omnes sub peccato esse, id est reos esse et poenae
debitos, tanquam transgressores. Et hoc quidem ad
generalem revertitur invectionem, colligens ex
Scripturis testimonia, quibus omnes pariter reos et
inexcusabiles convincat.

Sicut scriptum est, in psal. videlicet XII: Quia
non est justus quisquam, etc. Psalmus hic ubi testimonia
haec apud nos continentur, quasi generalem
invectionem facit in omnes, qui tempus suae visitationis
non cognoscentes, quasi pro abominatione
habuerunt Dominum, scilicet pro humana redemptione
incarnari et pati. Unde et alibi idem Apostolus:
Nos autem praedicamus Christum crucifixum,
Judaeis quidem scandalum, gentibus autem stultitiam
(I Cor. I, 23). Ait itaque Psalmus: Dixit insipiens,
id est animalis homo, qui non percipit ea quae sunt
spiritus Dei (I Cor. II, 14), de arcano videlicet illo
nostrae reparationis mysterio, cum infirmitatem assumpti
hominis inspiceret: Non est Deus. Dixit hic
quidem non verbis negando tantummodo, sicut Petrus
eum negando, sed et corde, quia etsi credidit,
hoc est, paucissimi et quasi nulli sunt qui justi
sunt, id est unicuique reddentes quae sua sunt.
Absit enim ut credamus Ecclesiam a primo electo
usque ad novissimum in aliquibus saltem fidelibus
non perseveraturam, quae et ante legem multos et
post legem plures, sicut et ipsum qui hunc Psalmum
composuit, et sub gratia colligit multos. Unde
et in ipso adventu Domini jam ex maxima parte in
Israel facta caecitate nonnullos legimus superesse,
velut Simeonem, Annam, atque ipsam Domini matrem
cum sponso suo Joseph, et patrem et matrem
Joannis Baptistae cum ipso. Saepe autem cum dicitur
omnis, vel nullus, non generaliter, sed ad maximam
partem dicitur. Veluti si dicatur de civitate,
in qua pauci sunt boni: Omnes mali sunt qui in ea
habitant; vel: Nulli boni sunt in ea. Hinc est illud
Hieronymi ad Damasum papam de filio prodigo: Fili,
tu semper mecum es, et omnia mea tua sunt (Luc. XV,
31). Nunquid angeli throni? Omnia ergo, intellige
prophetas, eloquia divina, secundum illud quod
saepe exposuimus, non omnia ad totum esse referenda,
sed ad partem maximam, ut: Omnes declinaverunt
(Psal. XIII, 3), et: Omnes qui ante me venerunt
fuerunt fures et latrones (Joan. X, 8). Et: Omnibus
omnia factus sum, ut omnes lucrifacerem (I Cor. IX,
22). Et: Omnes quae sua quaerunt, non quae Jesu
Christi (Philipp. II, 21).

Quare autem non sit justus quisquam, supponit:
Quia non est intelligens Dominum aut requirens
ipsum. Non est intelligens Dominum, id est non curat
ejus promissis vel minis attendere, quia animalis
homo non percipit ea quae sunt spiritus Dei (I Cor.
II, 14), sed est sicut equus et mulus, quibus non
est intellectus (Psal. XXXI, 9). Et quia non est intelligens
Dominum, nescit requirere eum per poenitentiam,
quem amisit per negligentiam. Quam quidem
negligentiam annectit, dicens: Omnes declinaverunt,
hoc est studium suum, relicto Deo, converterunt
ad saeculum, ut pro temporalibus contemnerent
aeterna, atque ita omnes pariter tam Judaei,
scilicet quam gentes. Inutiles simul facti sunt. Nemo
quippe tam iniquus est ut omnino inutilis fiat, cum
ipsis etiam malis Deus, ut dictum est, optime utatur,
sicut nequitia Judae sive diaboli. In uno quippe
et eodem facto, et Deus Pater, et Filius, et Judas
cooperati sunt, quia Pater Filium, et Filius seipsum,
et Judas tradidit Dominum. Traditio illa, quam et
Judas operatus est, communem omnium redemptionem
est operata. Per praedicationem quidem
Petri apostoli aliqui conversi sunt et salvati. Judae
vero nequitiam in salutem omnium Dominus convertit.
Ad majorem utilitatem nobis malo istius
quam illius bono divina usa est gratia. Diaboli
quoque nequitiam quis dubitet a Deo semper bene
ordinari, cum et ipse nihil nisi Deo permittente faciat,
vel puniendo reos, vel probando justos, vel
quidlibet agendo? Unde et potestas illius non nisi
justa esse potest, sicut voluntas illius non nisi injusta;
qui a Domino potestatem, a se vero habet
voluntatem. Non est enim potestas, ipso attestante
postea Apostolo, nisi a Deo (Rom. XIII, 1). Unde et
Veritas iniquo praesidi ait: Non haberes in me potestatem,
nisi datum tibi esset desuper (Joan. XIX, 11).
Qui itaque male agunt, sibi potius inutiles quam
omnino inutiles intelligendi sunt, cum in ordine
rerum nihil inutiliter aut superflue agi divina, ut
ostendimus, dispositio permittat. Quomodo autem
declinaverunt omnes, aut a quo declinaverunt? a
bono, scilicet opere, supponit, dicens: Non est
qui faciat bonum, qui bene operetur, et quod debet
impleat. Quamvis enim bona videatur traditio Domini,
quae a Juda facta est, et simul, ut dictum est,
a Patre sive a Filio, non tamen id Judas bene fecit,
quod perversa intentione, id est ex cupiditate pecuniae
commisit. Omnia quippe opera ex intentione
pensanda esse Dominus docuit, dicens: Si oculus
tuus simplex fuerit, etc. (Matth. VI, 22). Alioquin Judae
quoque opus, in quo tam Pater quam Filius misericorditer
sunt operati, bonum dicendum esset.

Non est usque ad unum. Repetitio est praemissi
illius, videlicet quod dictum est, non est qui faciat
bonum, ut determinatio subderetur, ne generaliter
dictum putaretur. Tale est itaque ac si diceret:
Non est qui faciat bonum, inquam, usquequo veniat
credendo et per amorem se copulando ei qui
vere unus est, et immutabilis per naturam, et singularis
per eminentiam, id est Deo sive Christo,
qui est unus Dei et hominum mediator, per cujus
fidem in sequentibus salvari nos astruet sine operibus
legis. Potest etiam ita intelligi: Non est qui
faciat bonum usque ad unum, ac si diceret: Vix est
qui faciat bonum, id est fere nullus est qui faciat.
Fere enim nullus est, nec unus tantum superest.
Sepulcrum patens. Tres isti sequentes versiculi, qui
in nostro Psalterio habentur, in Hebraeo, teste Origene
sive Hieronymo, minime ita continue leguntur.
Unde Origenes super hanc Epistolam: &#171;In nonnullis,
inquit, exemplaribus Latinorum, ea quae subsequuntur
in XIII psalmo consequenter inveniuntur;
in Graecis autem pene omnibus in XIII psal. scriptum
est, usque non est qui faciat bonum, non est usque ad
unum. Sed et quod dixit Apostolus, sicut scriptum
est: Quia non est justus quisquam, quoniam usque
non est qui faciat bonum, non est usque ad unum:
Sed et quod dixit Apostolus, sicut scriptum est, quia
non est justus quisquam, non est intelligens, non est
requirens Deum. Et quod dixit: Non est justus
quisquam, puto ex eo sumpserit, non est qui faciat
bonum, non est usque ad unum. Quod vero dicit,
Sepulcrum patens est guttur eorum, linguis suis dolose
agebant, in quinto psalmo reperies. Venenum
aspidum, sub labiis eorum, ex quodam psalmo assumptum
puto immutatis sermonibus. Quorum os
maledictione et amaritudine plenum est, ex nono
psalmo videtur acceptum. Veloces pedes eorum ad
effundendum sanguinem, vel in Isaia invenies, vel in
Proverbiis. Sed contritio et infelicitas in viis eorum,
et viam pacis non agnoverunt, non quidem ad integrum
recordor, ubi scriptum sit, suspicor tamen
in uno prophetarum inveniri posse. In Psalmis autem
scriptum est: Non est timor Dei ante oculos
eorum.&#187;

Haec autem testimonia videtur congregasse ut
ostenderet, quia quod causatur Judaeos et Graecos
omnes sub peccato esse, non tam sua quam Scripturae
sententia pronuntiat, omnes sub peccato esse
quos vel naturali vel scripta lege ne peccent constat
edoctos. Hieronymus in Praefat. lib. XVI in Isaiam
ad Eustochium : &#171;Quaestiunculam detulisti, quod
VIII versus, qui leguntur in Ecclesiis, et in Haebraico
non habetur, tertii decimi psalmi Apostolus usurparet:
Sepulcrum patens, etc. Animadverti hoc testimonium
de psalmis in Isaia esse contextum. Nam
duo primi versus, sepulcrum patens, etc., quinti
psalmi sunt. Illud autem quod sequitur, venenum
aspidum sub labiis eorum, CXXXIX psal. Rursum
quod dicitur: Quorum os maledictione et amaritudine
plenum, de nono psalmo scriptum est. Tres
autem versiculi qui sequuntur, veloces pedes eorum
ad effundendum sanguinem, contritio et infelicitas in
viis eorum, et viam pacis, non in Isaia reperiuntur.
Ultimus versus, id est octavus, Non est timor Dei
ante oculos eorum, ut tricesimi Psalmi quinti principio
est. Item denique omnes Graeciae tractatores
qui nobis eruditionis suae in psalmos commentarios
reliquerunt, hos versiculos . . . . . . adnotant atque praetereunt,
liquido confitentes in Hebraico nec haberi,
nec esse in LXX Interpretibus, sed in editione Vulgata
quae Graece &#954;&#959;&#953;&#957;&#942; dicitur, et in toto orbe diversa
est.&#187; Nunc autem litteram persequamur.

Dictum est: Omnes declinaverunt et non est qui
faciat bonum. Et non solum declinaverunt, verum
etiam ut alios faciant declinare, et plurimum noceant
nituntur. Quasi eis non sufficiat ut soli damnentur,
sed quasi ad defensionem sui sociam quaerunt
multitudinem. Guttur quoniam formandae vel
proferendae vocis instrumentum est, sermonem significat,
qui per guttur emittitur. Sermo itaque eorum
ad malum persuadens, quasi sepulcrum patens
est ex concepta mente nequitia, quasi foetore inclusi
cadaveris alios corrumpens atque astantium
nares offendens, id est naturalem eorum discretionem
perturbans, ac vicians. Linguis suis. Quasi
expositio est praemissi parabolice dicti, cum dicit eos
in dolo loqui, id est contra conscientiam suam ea
commendare ad quae persuadent, vel vituperare a
quibus dehortantur.

Venenum aspidum. Quod et ipse Moyses insanabile
dicit, ac per hoc caeteris poenis testatur esse
mortifera, id est criminalia peccata significat, quae
quasi venenum suis persuasionibus infligunt aliis.
Haec autem videlicet peccata, ad quae persuadent,
sub labiis eorum esse dicuntur, id est callidis eorum
sermonibus ita occultari, ut animadverti ab
audientibus non possint. Possumus et per venenum
aspidum insanabile, illud in Spiritum sanctum irremissibile
peccatum accipere, quando quis videlicet
per invidiam vel cupiditatem aliquam opera
illorum, quae a Deo fieri non dubitat, diabolo tribuit:
sicut nonnulli Judaeorum faciebant, qui ut
populum a Christo averterent, opera ejus tanquam
diabolica vituperabant: quae tamen spiritu Dei, id
est divina gratia fieri non dubitabant, et ideo in
Spiritum Dei, id est divinae gratiae donum peccare
dicebantur, cum scienter diabolo tribuerent unde
glorificare Deum deberent, contra propriam mentientes
conscientiam. Quod quidem peccatum, etsi
per poenitentiam deleri posset, ita tamen divino
sancitum judicio, ut nullus in hoc lapsus resipiscendo
redeat, atque ideo irremissibile dicitur. Hoc autem
peccatum sub labiis eorum latebat, non in labiis
apparebat, quia, dum sic contra propriam
conscientiam delinquerent, aliud in corde habebant
quam ore proferebant. Quorum os, id est tam sibi
ipsis quam acquiescentibus maledictionem acquirit
a Domino, et amaritudinem illam, videlicet de qua
per prophetam dicitur: Vox diei illius amara, tribulabitur
ibi fortis (Soph. I, 14). Tale est maledictione
et amaritudine, ac si diceretur amara illa maledictione,
qua dicetur reprobis in damnationem eorum:
Ite, maledicti, in ignem aeternum (Matth. XXV, 41).
Est quidem alia maledictio quasi dulcis et paterna,
quando aliquibus anathematis maledictionem inferimus
ad correctionem potius quam ad damnationem.

Veloces pedes, id est affectus habent pronos ad
homicidia, etsi opere non permittantur implere. Pes
enim, quo incedimus, affectum, id est voluntatem
significat, quo ad operationem perducimur. Contritio
et infelicitas, id est infelix contritio est, in viis eorum,
id est in operibus, per quae ad mortem praeparantur
aeternam, alios etiam secum conterentes, ac
per exempla etiam corrumpentes, ut sint quasi
pulvis dissoluti, quem projicit ventus a facie terrae
(Psal. I, 4), id est diabolica tentatio, quae huc et
illuc impellit et dejicit a stabilitate terrae viventium.
Et viam pacis, id est omnino in viis suis damnatione
conterentur, quia viam Dei non cognoverunt, id est
Christum, per quem tanquam mediatorem Dei et
hominum Deo pacificati et reconciliati sumus, qui
est pax nostra, ut idem ait Apostolus, et facit
utrumque unum (Ephes. II, 14). Qui et de semetipso
ait: Ego sum via (Joan. XIV, 6); ego sum ostium;
per me si quis introierit, salvabitur (Joan. X, 9).
Hanc quidem viam non cognoverunt, id est Christum
qui pro infirmitate carnis eum contempserunt, aut
purum hominem crediderunt, ac per hoc tanquam
Dominum eum reveriti non sunt, nec Joanni crediderunt
de eo quidem comminanti et dicenti: Jam
enim securis ad radicem arboris posita est. Omnis
enim arbor quae non facit fructum, etc. (Matth. III,
10). Hoc est quod supponit, Non est timor Dei, id
est oculis carnalibus suis, quibus infirmitate ejus
percipiebant, actum est ut eum tanquam Deum non
metuerent, cum sola ejus infirmitas humanitatis,
non majestas appareret divinitatis.

LIBER SECUNDUS.

Scimus autem. Redit Apostolus ad invectionem
Judaeorum, ut sicut abstulit eis gloriationem de
circumcisione, auferat et de lege vel quibuscunque
carnalibus observantiis, ne forte maxime legem in
eo commendasse videretur, quod dixerat primum
quidem, quia credita sunt illis eloquia Dei. Legis
ergo gloriationem per hoc primum aufert, quod eos
per legem magis argui quam justificari convincit.
Continuatio: Induxit testimonia ex lege, id est Veteri
Testamento, per quae omnes reos esse, tam Judaeos
scilicet quam gentiles, astrueret. Sed scimus Judaeos
maxime his argui, quibus quidem solum non de
solis lex loquitur, cum eis solis data fuerit atque
imposita. Et hoc est quod ait, scimus autem, etc.,
ac si diceret: Quamvis praemissa testimonia contra
gentiles quoque ex lege collegerimus, tamen scimus
legem non eis fuisse locutam, quibus data non fuerat,
licet de eis. Sed his tantum qui in lege sunt, id
est professioni susceptae legis tenentur astricti. Notandum
legis nomine quandoque proprie quinque
tantum libros Moysi comprehendi, quandoque etiam
totum Vetus Testamentum, sicut in hoc loco. Unde
Augustinus, De Trinit. lib. XV, legis nomine aliquando
omnia Veteris Instrumenti eloquia, aliquando
autem proprie lex dicitur, quae per Moysem data
est. Ut ita omne os obstruatur, id est compescatur et
conticeat a sua gloriatione, et non aperiatur nisi in
glorificationem Dei, cum scilicet intellexerimus illius
quoque peculiaris populi Dei maximam gloriam,
quam ex lege habebant tanquam per ejus
opera se justificari arbitrantes, nullam esse reputandam.
Et ita subditus, id est humiliet se Deo, nihil
de sua gloriatione praesumens, quae eis etiam,
qui magni apud Deum videbantur, ablata est. Quia
ex operibus legis, id est corporalibus ejus observantiis,
quae maxime populus ille attendebat, veluti
circumcisionem, sacrificia, observationem Sabbati,
et caeterorum hujusmodi figuralium praeceptorum.
Non justificabitur coram illo, id est apud Deum,
omnis caro, id est omnis ea carnaliter tantum, non
spiritualiter adimplens, licet coram hominibus, id
est humano judicio, quod de exterioribus et visibilibus
judicat, justi tales reputentur.

Per legem enim. Ad duo praemissa duo refert. Ad
illud quod ait, ut omne os obstruatur, et subditus, etc.,
istud subjungit, per legem enim. Ad illud vero aliud,
quia ex operibus, etc., istud supponit, Nunc autem
sive, etc. Sic continua: Quare per legem compesci
a sua gloriatione homines debeant, qui per eam inexcusabiles
a peccatis suis maxime redduntur, quae
per eam cognoverunt potius quam amiserunt, imo
etiam auxerunt, et in sequentibus dicturus est: Ut
fiat supra modum peccans peccatum per . . . . Nunc autem.
Dixi ex operibus propriis legis scriptae, id est
figurativis illis praeceptis quae lex naturalis ignorat,
neminem justificari apud Deum, sed nunc, id est
in tempore gratiae justitiae Dei, id est quam Deus
approbat, et per quam apud Deum justificamur, id
est charitas est manifesta, per evangelicam, scilicet
doctrinam. Sine lege, id est carnalibus illis et propiis
observantiis legis, illa tamen dico, Justitia testificata
a lege et prophetis, qui eam quoque praecipiunt.
Unde vero haec justitia pendeat, statim annectit
dicens: Justitia autem Dei. Fidem Christi
dicit quam de ipso habemus, eum sive ei vel in eum
credendo. Unde et cum adjecit, qui credunt, non
addidit horum aliquem, ut aeque ad omnia se haberet.
Ex fide, quam de Christo habemus, charitas in
nobis est propagata, quia per hoc quod tenemus
Deum in Christo nostram naturam sibi unisse, et in
ipsa patiendo summam illam charitatem nobis exhibuisse,
de qua ipse ait: Majorem hac dilectionem
nemo habet (Joan. XV, 13), etc., tam ipsi quam
proximo propter ipsum insolubili amoris nexu cohaeremus.
Unde et in sequentibus scriptum est:
Quis ergo nos separabit a charitate Dei? tribulatio
(Rom. VIII, 35), etc. Et rursum: Certus sum enim
quia neque mors (ibid., 38), etc. Justitia dico habita
supra omnes fideles, id est in superiori eorum
parte, id est in anima, ubi tantum dilectio esse
potest, non exhibitione operum exteriorum.

Non est enim. Benedixi super omnes pariter, tam
gentiles scilicet quam Judaeos, quia nulla est eorum
differentia ex hac justitia Dei per fidem Christi, sicut
olim erat ex operibus legis. Quia sicut omnes peccaverunt,
ita indifferenter justificati sunt per hanc
summam gratiam a Deo nobis exhibitam. Et hoc
est quod ait, Omnes enim peccaverunt et egent gratia
Dei, id est opus habent quasi ex debito Dominum
glorificare, justificati gratis, id est quia justificati
sunt, non praevenientibus meritis eorum, sed per
gratiam ipsius, id est Dei qui prior dilexit nos. Quae
vero sit illa gratia, id est gratuitum et spirituale
ipsius donum, supponit dicens: Per redemptionem
nostram factum per Christum, quem proposuit nobis
Deus Pater propitiationem, id est reconciliatorem in
sanguine suo, id est per mortem suam, et quia non
omnibus, sed solis credentibus haec propitiatio proponitur
a Deo, id est constituitur, addit, per fidem,
quia eos solos haec reconciliatio contingit qui eam
crediderunt et exspectaverunt. Ad ostensionem suae
justitiae, id est charitatis, quae nos, ut dictum est,
apud eum justificat, id est ad exhibendam nobis
suam dilectionem, vel ad insinuandum nobis quantum
eum diligere debeamus, qui proprio Filio suo
non pepercit pro nobis. Propter remissionem, id est
ut per hanc justitiam, id est charitatem remissionem
peccatorum assequamur, et sicut per semetipsam
Veritas de beata peccatrice ait: Remittuntur
ei peccata multa, quoniam dilexit multum (Luc. VII,
47). Remissionem dico habitam, vel praecedentium,
inquam, delictorum, in sustentatione Dei, id est
propter patientiam Dei, qui non statim punit reos
et perdit peccatores, sed diu exspectat ut redeant
per poenitentiam, et cessent a peccato, et sic indulgentiam
consequentur. Ad ostentionem. Primo dixerat
simpliciter ad ostensionem justitiae suae, nunc vero
addit, in hoc tempore gratiae, id est amoris potius
quam timoris. Cum itaque ait justitiae ejus, id est
suae in hoc tempore scilicet gratiae, aperte insinuat
quam justitiam primo intellexerit, id est charitatem
quae hominibus nostri temporis, id est temporis
gratiae tanquam propria convenit. Potest et quod
dicitur, in sustentatione Dei, ad consequens referri,
id est ad hoc quod subjungitur, ad ostensionem
justitiae ejus in hoc tempore, ut sit videlicet sensus,
Dominum ad hoc sustinuisse vel distulisse in praecedenti
tempore, ut manifestaret justitiam suam
quam diximus, id est charitatem in hoc tempore,
ut sit ipse justus voluntate, et justificans operatione,
id est ut et velit implere per Christum quod promiserat,
de redemptione scilicet vel justificatione nostra,
et sicut voluerit opere adimpleat: Eum qui ex fide est
Jesu Christi, id est credit qui eum Jesum, id est salvatorem,
per hoc quod Christus est, id est Deus et homo.

QUAESTIO. Maxima hoc loco quaestio se ingerit
quae sit ista videlicet nostra redemptio per majorem
Christi, aut quando in ejus sanguine justificari Apostolus
dicat, qui majori supplicio digni videmur,
quia id commisimus iniqui servi, propter quod innocens
Dominus occisus sit. Primo itaque videtur quaerendum
qua necessitate Deus hominem assumpserit,
ut nos secundum carnem moriendo redimeret, vel a
quo nos redemerit qui nos vel justitia vel potestate captos
tenet, et qua justitia nos ab ejus potestate liberaverit,
qui praecepta dederit, quae ille suscipere vellet ut
nos dimitteret. Et quod dicitur quod a potestate diaboli
nos redemerit qui per transgressionem primi hominis,
qui se ei sponte obediendo subjecerat jure quodam,
omnem quoque ejus potestatem possidebat,
ac semper possideret nisi liberator veniret. Sed cum
solos electos liberaverit, quando eos diabolus possidebat
sive in hoc saeculo sive in futuro magis
quam modo. Nunquid et pauperem illum, qui in
sinu Abrahae requiescebat, sicut divitem damnatum
diabolus cruciabat, licet minus eum torqueret, aut
et in ipsum Abraham dominium habebat caeterosque
electos? Quando in eum malignus ille tortor dominium
haberet, qui portatus ab angelis in sinum
Abrahae commemoratur, de quo etiam ipse Abraham
testatur dicens: Nunc autem hic consolatur, tu
vero cruciaris? (Luc. XVI, 25.) Et insuper chaos magnum
firmatum esse asserit inter electos et reprobos,
ut nequaquam hi ad illos transire possint, ne
dum diabolus omnibus nequior ibi dominium habeat,
ubi nullus iniquus locum vel et transitum habet.
Quod etiam jus in possidendo hominem diabolus
habere poterat, nisi forte quia eum Domino
permittente aut etiam tradente ad torquendum
ipsum susceperat. Nunquid enim si aliquis servus
dominum suum deserere vellet, et alterius potestati
se subdere, et sic agere liceret, ut non jure si vellet
eum dominus requireret, atque reduceret? Quis
etiam dubitet quod si servus alicujus domini persuasionibus
suis conservum suum seducat, et ab
obedientia proprii domini declinare faciat, quanto
amplius apud dominum suum reus constituatur seductor
quam seductus, et quam injustum sit ut is
qui alium seduxerit aliquod inde privilegium vel potestatem
in eum quem seduxit habere meruerit, qui,
etiamsi quod prius in eum jus haberet, ex hac ipsa
seductionis suae nequitia jus illud amittere meruerit?
Scriptum quippe est: &#171;Privilegium meretur
amittere, qui commissa sibi potestate abutitur.&#187;
Quod alter alteri ex his conservis praeponendus esset,
et potestatem in eum accepturus, nequaquam
oporteret nequiorem praeesse qui nullam penitus
habet privilegii rationem, sed magis rationi consentaneum
esset, ut is qui seductus est in eum qui sibi
seducendo nocuit, districtionem exerceret vindictae.
Praeterea diabolus immortalitatem quam homini ex
transgressione promisit, dare non potuit, ut per hoc
jure aliquo retinere posset.

His itaque rationibus convinci videtur quod diabolus
in hominem quem seduxit nullum jus seducendo
acquisierit, nisi forte, ut diximus, quantum
ad permissionem Domini pertinebant, qui eum illi
quasi carcerario vel tortori suo ad puniendum
tradiderat. Nec enim ille nisi in Dominum suum
peccaverat, cujus obedientiam deseruerat. Si ergo
Dominus suus ei dimittere peccatum vellet, sicut et
Mariae virgini factum est, et multis etiam ante passionem
suam Christus fecit, ut dictum est de Maria
Magdalene, et quemadmodum scriptum est ad paralyticum
Domino dicente: Confide, fili, remittuntur
tibi peccata tua (Matth. IX, 2). Si ita, inquam, sine
passione homini transgressori ignoscere Dominus
vellet, et dicere tortori suo: Nolo ut amplius eum
punias: quid juste torqueri posset tortor, qui nil,
ut ostensum est, juris in torquendo acceperat,
nisi ex ipsa Domini permissione? Si ergo Dominus
hoc permittere cessaret, nullum tortori jus superesset,
cui quidem conquerenti vel murmuranti adversus
Dominum, statim responderi a Domino conveniret:
An oculus tuus nequam est quia ego bonus
sum? (Matth. XX, 15.) Non fecit Dominus injuriam
diabolo, cum de massa peccatrice carnem mundam
et hominem ab omni peccato immunem susceperit.
Qui quidem homo non hoc meritis obtinuit,
ut sine peccato conciperetur, nasceretur et perseveraret,
sed per gratiam suscipientis eum Domini. Nunquid
eadem gratia, si caeteris hominibus peccata
dimittere vellet, liberare eos a poenis potuisset?
Peccatis quippe dimissis, propter quae in poenis
erant, nulla superesse ratio videtur, ut propter ipsa
amplius punirentur. Qui ergo tantam exhibuit homini
gratiam, ut eum sibi uniret in personam, non
posset minorem impendere, dimittendo scilicet ei
peccata? Quae itaque necessitas, aut quae ratio, vel
quid opus fuit, cum sola visione sua divina miseratio
liberare hominem a diabolo potuisset: quid,
inquam, opus fuit propter redemptionem nostram
Filium Dei carne suscepta tot et tantas inedias, opprobria,
flagella, sputa, denique ipsam crucis asperrimam
et ignominiosam mortem sustinere, ut etiam
cum iniquis patibulum sustinuerit? Quomodo etiam
nos justificari vel reconciliari Deo per mortem Filii
sui, dicit Apostolus, qui tanto amplius adversus
hominem irasci debuit, quanto amplius homines in
crucifigendo Filium suum deliquerunt, quam in
transgrediendo primum ejus in paradiso praeceptum
unius pomi gustu? Quo enim amplius multiplicata
sunt per homines peccata, nasci Deum
hominibus amplius justum fuerat. Quod si tantum
fuerat illud Adae peccatum, ut expiari non posset
nisi per mortem Christi, quam expiationem habebit
ipsum homicidium quod in Christum commissum
est, tot et tanta scelera in ipsum vel in suos
commissa? Nunquid mors innocentis Filii in tantum
Deo patri placuit, ut per ipsam reconciliaretur
nobis, qui peccando commisimus, propter quod
innocens Dominus est occisus? Nec nisi hoc maximum
fieret peccatum, illud multo levius potuit
ignoscere, nec nisi multiplicatis malis tantum bonum
facere. In quo etiam justiores facti sumus
per mortem Filii Dei, quam ante eramus, ut a poenis
jam liberari debeamus. Cui etiam pretium sanguinis
datum est ut redimeretur, nisi ei in cujus
potestate eramus, id est ipsius, ut dictum est, Dei, qui
nos tortori suo commiserat? Neque enim tortores, sed
domini eorum captivorum pretium componunt aut
suscipiunt. Quomodo etiam pretio hos captivos dimisit,
si ipse prius hoc pretium exegerit aut instituerit,
ut captivos dimitteret. Quam vero crudele
et iniquum videtur, ut sanguinem innocentis in
pretium aliquod quis requisierit, aut ullo modo ei
placuerit innocentem interfici, nedum Deus tam
acceptam Filii sui mortem habuerit, ut per ipsam
universo reconciliatus sit mundo? Haec et his similia
non mediocrem movere quaestionem nobis
videntur, de redemptione scilicet vel justificatione
nostra per mortem Domini nostri Jesu Christi.

SOLUTIO. Nobis autem videtur quod in hoc justificati
sumus in sanguine Christi, et Deo reconciliati,
quod per hanc singularem gratiam nobis
exhibitam, quod Filius suus nostram susceperit
naturam, et in ipsos nos tam verbo quam exemplo
instituendo usque ad mortem perstitit, nos sibi
amplius per amorem astrixit, ut tanto divinae gratiae
accensi beneficio, nil jam tolerare ipsum vera
reformidet charitas. Quod quidem beneficium antiquos
Patres etiam hoc per fidem exspectantes, in
summum amorem Dei tanquam homines temporis
gratiae non dubitamus accendisse, cum scriptum
sit: Et qui praeibant, et qui sequebantur, clamabant
dicentes: Hosanna filio David, etc. (Marc. XI, 9).
Justior quoque, id est amplius Dominum diligens
quisque fit post passionem Christi quam ante, quia
amplius in amorem accendit completum beneficium
quam speratum. Redemptio itaque nostra est illa
summa in nobis per passionem Christi dilectio,
quae non solum a servitute peccati liberat, sed veram
nobis filiorum Dei libertatem acquirit, ut amore
ejus potius quam timore cuncta impleamus, qui
nobis-tantam exhibuit gratiam, qua major inveniri
ipso attestante non potest. Majorem hac, inquit,
dilectionem nemo habet, quam ut animam suam ponat
pro amicis suis (Joan. XV, 13). De hoc quidem
amore Dominus alibi ait: Ignem veni mittere in
terram, et quid volo nisi ut ardeat? (Luc. XII, 24.)
Ad hanc itaque veram charitatis libertatem in hominibus
propagandam se venisse testatur. Quod
diligenter attendens Apostolus in sequentibus ait:
Quia charitas Dei diffusa est in cordibus nostris per
Spiritum sanctum qui datus est nobis (Rom. V, 5).
Ut quid enim Christus, etc. Iterum: Commendat autem
suam charitatem Deus in nobis. Quoniam sicut
adhuc, etc. Quae quidem plenius suo loco exponemus.
Nunc autem succincte, quantum ad expositionis
brevitatem pertinet, de modo nostrae redemptionis
quod videtur nobis sufficiat. Si qua vero
desunt perfectioni, Theologiae nostrae tractatui reservamus:
Ubi est: Dixi sine lege justitiam manifestari
nunc per fidem Christi super omnes pariter
qui credunt. Igitur, o Judaee, ubi est amplius
gloriatio tua, illa scilicet singularis, quam habebas
de lege et corporalibus ejus observantiis? Nam
exclusa est, id est ablata tibi et annullata.

Per quam legem; scilicet est exclusa per legem
factorum, id est aliquorum exteriorum operum? Non,
sed per legem fidei, ut dictum est, Jesu Christi, id est
charitatem ex fide nostrae salvationis per Christum
venientem. Nam et antequam aliquis baptizaretur,
si jam credit et diligit, sicut Abraham de quo scriptum
est: Credidit Abraham Deo, et reputatum est
ei ad justitiam, et fortasse Cornelius nondum baptizatus,
cujus eleemosynae susceptae sunt a Deo
(Act. X, 4), et de praeteritis peccatis vere poenitet,
sicut Publicanus qui de templo descendit justificatus
(Luc. XVIII, 14): eum justum dicere non dubito,
seu justitiam habere, qui unicuique reddit
quod suum est. Unde et ex utero sanctificatos Jeremiam
et Joannem dicimus, ubi specialiter illuminati
Dominum jam cognoscebant et diligebant,
quamvis eis adhuc necessarium esset suscipere circumcisionem,
quae tunc locum obtinebat baptismi.
Quare ergo, inquies, istos tales postea circumcidi
vel baptizari oportuit, qui jam antea erant, ex fide,
scilicet et charitate quam habebant, et quos si
tunc morerentur salvari necesse esset? Nemo
quippe juste mori potest, vel habens charitatem,
qui damnatur. Rursus nemo sine baptismo vel
martyrio post datam de baptismo sententiam salvari
potest. Mori tamen poterat cum charitatem
habebat ante baptismum vel martyrium, eo quidem
tempore quo, inquies, si moreretur, et salvari eum
necesse esset et damnari. Nos autem cum dicimus
omnem, qui Dominum sincere et pure propter
ipsum jam diligit, praedestinatum ad vitam, nec
unquam praeveniendum morte, donec ei vel per
praedicationem vel per Spiritum sanctum Dominus
revelet quidquid ei de sacramentis fuerit necessarium,
et insuper facultate hoc percipiendi tribuit.
Quod vero opponitur, tum qui ante baptismum
jam justus erat, credendo atque diligendo. Deum
in eo tempore etiam esse, in quo si moreretur et
salvari eum et damnari oporteret. Hoc opponi potest
de quolibet criminaliter peccante, qui ad vitam
praedestinatus est, sicuti de David adulterante. Sicut
enim illum, qui justus erat, salvari oporteret,
sic justum qui praedestinatus est sicut non baptizatum
damnari necesse esset, sic istum adulterantem.

Fuit itaque et David in quodam tempore, in quo
si moreretur, et damnari eum et salvari oportebat.
Sed rursus, si in illo tempore fuit, in quo non
posset mori bene, et in nullo in quo non male posset
mori, quandiu habuit liberum voluntatis arbitrium,
non tamen omnino in aliquo fuit, in quo
necesse esset eum et bene et male mori. Imo in
nullo tempore necesse fuit aliquem bene mori,
vel in nullo aliquem male mori, sed in singulis
temporibus, in quibus potest aliquis bene mori,
potest in eisdem male mori. In nullo tamen conjunctim
verum est dicere eum posse mori simul
bene et male. Sic et de illo qui charitatem habet
ante baptismum, et per hoc justus est, concedimus
quod in nullo tempore fuerit, in quo necesse esset
eum salvari et damnari simul si moreretur. Posset
quippe is qui charitatem habet ante baptismum
sine charitate tunc esse, et sic mori et damnari
tantum. Posset et mori baptizatus in eo tempore
in quo nondum est baptizatus et sic salvari. Quod
si dicas conjunctim eum posse simul et habentem
charitatem et non baptizatum, non recipio magis
quam si diceres aliquem posse mori adulterum et
praedestinatum. Sic vero eum qui praedestinatus
est bene agere oportet, ut salvetur, sicut eum, qui
jam justus est, credendo et diligendo baptizari propter
fixam Domini sententiam de baptismo, vel
propter ipsam justitiae perseverantiam. Si enim is
qui charitatem antequam baptizari habet, priusquam
baptizetur vitam finiret, nequaquam in ipsa
charitate perseveraret ut de aeterna beatitudine penitus
desperaret, et se statim in ipso exitus esse
in perpetuo damnandum praesentiret. Sicut autem
ante baptismum aliquem ex fide, id est dilectione
justum jam dicimus, cui tamen in baptismate nondum
sunt peccata dimissa, id est poena eorum penitus
condonata: sic et post baptismum parvulos
et qui nullius discretionis sunt, quamvis remissionem
perceperint peccatorum, nondum tamen justos
dicimus, quamvis mundi sint apud Deum, qui nondum
aut charitatis aut justitiae capaces esse possunt,
nec aliqua merita habere. Qui tamen si in
hac imbecillitate moriantur, cum incipiunt de corpore
exire, et vident sibi per misericordiam Dei
gloriam praeparatam, simul cum discretione charitas
Dei in eis nascitur. Ne quis itaque Judaeorum
nobis, imo Apostolo posset opponere, nos quoque
per legem factorum, id est exteriorum operum,
sicuti baptismi justificari, sufficiat nos hoc de nostra
justificatione, imo omnium quae in charitate
consistit interposuisse, et antequam sacramenta
suscipiantur sive nostra sive illorum. Quod et propheta
considerans ait: In quacunque hora peccator
ingemuerit salvus erit (Ezech. XXXIII, 12).

Arbitramur enim. Nos scilicet, quos Dominus
praeposuit, id est censemus vel testificamur. &#171;Unde,
ut ait Haymo , arbitros dicimus judices sive
testes.&#187; Hominem omnem, scilicet tam Judaeum
quam gentilem, per fidem tanquam scilicet ei necessariam,
quia sine fide impossibile est Deo placere.
Per fidem, dico, sine operibus legis, illis videlicet
exterioribus et corporalibus observantiis. An
Judaeorum. Arbitrantur et bene, quia etiam gentes
gratiam Dei assequuntur per fidem, quae tamen
legis opera non servant, sicuti Job, gentilis olim,
et nunc etiam gentiles conversi. Et hoc est quod
ostendit dicens: An Judaeorum tantum est Deus per
gratiam. Quoniam quidem. Ac si diceret: utrorumque
est per gratiam, quia utrosque justificat per
fidem quae ad charitatem, ut diximus, perducit.
Circumcisionem, id est Judaeos. Praeputium, id est
gentiles. Quod dicit, ex fide in fidem, diversitas est
locutionis, non sententiae. Unde Augustinus in libro
De spiritu et littera : &#171;Non ad differentiam
dictum est tanquam sit ex fide aliud per fidem,
sed ad varietatem locutionis.&#187; Legem ergo.
Quoniam quidem per fidem sine operibus legis dicimus
homines posse salvari, ergo legem destruimus
per fidem, id est per commendationem fidei
eam irritam monstramus. Absit: imo legem statuimus,
id est volumus ut lex per omnia compleatur.
Ille enim veraciter etiam figuralia nunc implet
praecepta, qui illud facit vel credit, quod nunc
tantum illa habent figurare, non efficere, non tam
sonum vocis quam sensum et intentionem attendens
jubentis. Denique, ut ipse ait Apostolus, plenitudo
legis est dilectio (Rom. XIII, 10), de qua etiam
commemoratis ejus praeceptis Dominus ait diviti:
Hoc fac et vives (Luc. X, 28).

CAPUT IV.

Quid ergo. Quoniam quidem exteriora illa opera
legis justitiam non habent conferre, quid ergo justitiae
vel utilitatis, dicemus invenisse Abraham secundum
carnem, id est per illas carnales observantias,
veluti circumcisionis vel sacrificiorum. Ac si
diceret, nihil. Cum dicit Patrem nostrum, id est
quem imitari debemus quasi filii ejus per doctrinam,
quaestionem suam agitat, quasi et nos eam in
istis sequi debeamus. Si enim. Et vere non est per
illa exteriora justitiam assecutus, divino judicio,
quia per illa nullum apud Dominum pretium habet,
et hoc est, Si justificatus est ex operibus, id est
si exteriora, quae justitiae hominibus videbantur,
exercuit. Habet quidem gloriam, sed non apud Deum,
id est apud homines, qui de visibilibus judicant,
magnus per hoc habetur, nec apud Dominum, qui
cordis inspectator est et renum probator, et in abscondito
videt. Quid enim. Et bene dico, non ex
operibus Abraham justificari apud Deum, sed ex
fide, quia sic habemus ex testimonio Scripturae. Et
hoc est: Quod enim dicit Scriptura, hoc est attendimus
quod scriptum est in Genesi, hoc videlicet
quod sequitur,

Credidit Abraham Deo, id est promissionibus
divinis, sive exeundo de terra sua, ut multiplicaretur
in aliena, sive de promissione filii sui, de
quacunque ei promisit, quantumcunque incredibilia
vel magna videntur. Haec autem est vera illa
fides, quae per dilectionem operatur. Cum itaque
dicit, credidit Deo, tale est, credendo exsecutus est
libenter jussa Domini. Et reputatum est hoc ei a
Domino ad justitiam, id est ad obedientiam fidei
eum apud Dominum justum constituit: non circumcisio,
vel caeterae corporales observantiae, quae
in lege postea scripta sunt. Ei autem. Ac si diceret:
Non sine causa dico quod Abraham si ex operibus
justificaretur haberet gloriam, id est maximam
laudem inter homines, sed non apud Deum, sed
propter hoc dico, quod ei qui operatur, imputatur,
ab hominibus merces secundum debitum, hoc est
suae acquisitionis et propriae virtutis id dicitur esse,
non ex aliena gratia conferri, cum apud Dominum
sola amantis fides ad justitiam sufficiat. Et hoc
est quod sequitur: Ei vero qui non operatur legalia
videlicet opera, sed per fidem ei vere cohaeret, qui
justificat impium, et hoc est: Credenti in eum qui
justificat impium, deputatur ab eo scilicet, qui justificat
impium, id est a Deo. Fidem autem ad justitiam,
id est remunerat eum pro hac fide tanquam
justum. Hic aperte Apostolus determinavit,
cum ait: credenti in eum, qualem fidem intelligit.
Aliud est enim credere Deum, ut videlicet ipse sit,
aliud est Deo, id est promissis vel verbis ejus,
quod vera sint, aliud in Deum. Tale quippe est credere
in Deum, ut ait Augustinus super Joannem
, &#171;amare, credendo diligere, credendo tendere ut
membrum ejus efficiatur.&#187; Credunt itaque daemones
quoque et reprobi Deum, credunt Deo, sed non
in Deum, quia non diligunt, nec diligendo se ei incorporant,
id est Ecclesiae, quae ejus corpus est,
per devotionem aggregant. Quomodo autem deputatur
supponit, secundum propositum gratiae Dei.
Secundum hoc quod in proposito divinae bonitatis
consistit, quae magis animum quam opera remunerat.
Alioquin multi, qui facultatem operandi non
habent, cum tamen habent voluntatem, reprobarentur.

Sicut et David dicit, id est exponit nobis beatitudinem
hominis cui Deus accepto, id est per suam
misericordiam susceptionis ipse surgere per se ad
Deum non valeret. Fert justitiam quia ipse cui affertur
sumere per se non poterat. Fert, inquam,
sine operibus legis, scilicet legalibus. Quod enim
ait: Beati quorum remissae sunt iniquitates, etc.,
generaliter dicitur. Quicunque sint sive Judaei sive
gentiles, remittitur iniquitas quando poena ejus
condonatur per gratiam, quae exigi poterat per justitiam,
ac per hoc jam ipsam gratiam quasi fundamentum
Scriptura constituit, ut quidquid deinceps
superaedificeretur, praeeunti gratiae deputetur. Remissis
autem iniquitatibus qualiter ad perfectionem
divina gratia hominem perducat prosequitur, cum
deinde addit peccata tegi, ac denique nec imputari.
Remittuntur quidem peccata per poenitentiae gemitum,
de quo dicitur: Quacunque hora peccator ingemuerit
(Ezech. XXXIII, 12). Quia priusquam ei
vere displicet iniquitas, et omnis mala ejus voluntas
abscedit, jam ita est Deo peccator reconciliatus,
ut a gehennae poenis sit liberatus, nec unquam
gehennam incurrat si in hoc gemitu moreretur,
paratus ad omnem quam posset satisfactionem.
Tunc autem tecta sunt peccata, quando in hoc saeculo
satisfactio sequitur. Quae quidem satisfactio
et purgatorias exstinguit saeculi alterius poenas,
cum prius poenitentia poenas deleverit damnatorias
et gehennales. Tunc ergo tecta sunt ante oculos
judicis peccata, quando nec pro eis nihil videt
quod puniat.

Beatus vir. Eum primum plurali numero beatum
enuntiat, et virum nominat dicens: Beatus
vir, etc. Nisi quia divinae gratiae beneficia usque
et ad singularem illum hominem ostendit, qui
in unam Christi personam Deo unitus est. Cujus
etiam beatitudinem eodem Propheta describente,
in ipso statim capite libri scriptum est: Beatus
vir qui non abiit (Psal. I, 1). Vir quippe a viribus
dictus est, ideo quia ille qui nihil debilitatis ex
corruptione peccati traxit, qui fortior fortem alligavit
et arma diripuit, quasi vir singulariter per excellentiam
dicitur. Alii vero cooperatione ipsius
quasi effeminati et molles omnes existunt, terrenis
voluptatibus subjacentes. Huic autem omnino si sit
immunis a peccato, nullum Dominus imputavit peccatum,
quia nulla eum poena pro peccato dignum
judicavit aliquo vel originali vel proprio, qui nec in
peccato conceptus fuerit, nec peccatum aliquod
commiserit. Possumus etiam tunc beatitudinem
nominata hominum salvatorum vel salvandorum
genera intelligere. Unum quidem genus est parvulorum
baptismo vel martyrio sanctificatorum, et
quorumlibet vere poenitentium, quibus in hac vita
satisfactionem poenitentiae non licet explere. Aliud
vero genus est, quasi per condignam satisfactionem
peccata corrigere. Tertium vero genus in unius Salvatoris
singularitate, ut expositum est, permanet.
Cum itaque ait: Beati quorum remissae, sunt iniquitates,
solam intelligit remissionem, quam scilicet
nulla hic satisfactio sequitur. Parvuli autem, juxta
Psalmistam, in iniquitatibus concepti sunt illi, in
quibus concepti et nati, iniquitates remittuntur,
dum originalis peccati damnationem pro eis, ut
diximus, non incurrunt. Caeteri enim, sicut supra
meminimus, per satisfactionem bonorum operum
peccata corrigunt praeterita. Et hoc quidem ipsa
constructionis proprietas exigere videtur, ut cum
haec dicuntur, quorum et quorum, non eosdem intelligamus,
sed diversos. Alius enim sensus, si semel
proferatur quorum, hoc modo: Beati quorum remissae
sunt iniquitates et tecta sunt peccata. Alius si
repetitum bis dicatur, sicut praesens habet littera.
Semel quippe dictum eosdem, duplicatum diversos
insinuat.

Quaestio de gratia Dei et meritis hominum hoc
loco se ingerit, quae sint apud Deum videlicet merita
nostra, cum omnia bona ejus tantum gratiae
tribuenda sint, qui in nobis operatur, eodem attestante
Apostolo, et velle et perficere pro bona voluntate
(Philipp. II, 13). Unde et alibi ait: Quid autem
habes quod non accepisti? Si autem accepisti,
quid gloriaris quasi non acceperis? (I Cor. IV, 7.)
Quaerendum est in quo merita nostra consistant,
in voluntate scilicet tantum, an etiam in operatione,
id est quid ad gloriam sine poena Deus in nobis remuneret,
et utrum virtus ad beatitudinem sufficiat,
et si in operatione non prorumpat, et utrum opus
exterius quod bonam vel malam voluntatem sequitur,
meritum augeat, et cum omnis virtus sit animi,
et in ipso fundata consistat, utrum omne peccatum
similiter animi sit, et quid inter vitium animi et
peccatum differat, et quot modis peccatum dicatur.
Sed quia hoc maxime ad ethicam pertinet considerationem,
et diutius in his dirimendis immorandum
esset, quam brevitas expositionis postulat, nostrae
id ethicae discussioni reservemus.

Beatitudo ergo. Quandoquidem ostensum est quot
modis beatitudo dicatur sive habeatur, illud etiam
videamus a quibus habeatur, id est a circumcisis
tantum an etiam a praeputiatis. Et hoc est, quod
quaerendo ait: Ergo haec beatitudo, quam videlicet
in Deum assequimur si non operibus etiam legis
credendo, Manet in circumcisione tantum, id est in
circumcisis, an etiam in praeputiatis? Quae vero sit
haec beatitudo, quam videlicet in Deum assequimur,
determinat; dicens eam esse quam Abraham consecutus
est, cum ex fide fuit justificatus. Et hoc
est quod subdit: Dicimus enim, id est ex supposito
convincimus testimonio, quia Abrahae fides, qua, ut
expositum est, in Deum credidit, reputata est ei
apud Deum ad justitiam, id est Deus eum justum
esse reputavit, et remuneratione justorum dignum
judicavit. Dixi reputata est, ergo quaeramus in ipso
Abraham quomodo, id est quando sit ei reputata
fides ejus ad justitiam, utrum videlicet antequam
circumcideretur, vel post, ut per eum videlicet, et
de caeteris hominibus judicare possimus, utrum
videlicet soli circumcisi hanc beatitudinem justitiae
assequantur, an non. Et hoc est quod ait, quomodo
scilicet requirendo, et statim solvendo. In circumcisione,
id est priusquam circumcisus fuit, In praeputio,
id est antequam circumcideretur, dum adhuc
videlicet praeputium retineret. Et signum accepit.
Forte quaereret aliquis quare superflue circumcisionem
acceperit Abraham, cum ante justificatus fuerit,
nihilque in ea justificationis acceperit. Et ideo hanc
quaestionem praeveniens ait, non ad justificationem
aliquam eum hoc signum exterius suscepisse, sed
ad sanctificationem et ostensionem justitiae, quam
jam habebat in mente dum adhuc in praepulio esset.
Et hoc est quod dicitur: signum accepit, etc., id
est circumcisionem accepit pro signo, et cujus rei
signo statim supponit. Signaculum, id est pro signaculo,
id est signo, justitiae fidei, quae est etiam
in praeputio, id est in praeputiatis nihilominus quam
in circumcisis, ut videlicet tali signo justitiam potius
designaret quam adipisceretur. Justitia fidei
dicitur, quae est in mente, ad differentiam illius
quam solent homines justitiam appellare, quam
scilicet exterius exercent in vindicta malorum, vel
in beneficiis aliquibus exigendis. Unde scriptum
est: Attendite ne justitiam vestram faciatis coram
hominibus ut videamini ab eis. Possumus etiam ita
variare signum et signaculum, ut circumcisio ipsa
alterius rei signum sit, alterius vero signaculum;
signum quidem sit carnalium Abrahae filiorum, et
signaculum spiritualium, cum ipse tam Judaeorum
secundum carnem, quam gentilium per fidem, pater
sit constitutus. Est quippe, juxta Haymonem, signaculum
quasi sigillum quod alicui rei imprimitur ut
lateat, atque ideo bene referendum videtur ad spirituales
filios Abrahae ex gentibus futuros, qui nondum
apparebant. Circumcisio itaque, quae in ipso
incoepit, et in carnali ejus posteritate est reservata,
tam signum quam signaculum fuit, quia et per eam
distinguebantur a caeteris populis filii Abrahae carnales,
et praesignabantur futuri ex gentibus filii
ejus spirituales, qui videlicet per fidem imitarentur.
Unde et bene Ismael, quem secundum carnem, non
secundum virtutem miraculi genuit, circumcisus
legitur, per quod videlicet carnalium Abrahae filiorum
circumcisio signaretur exterior, per quam, ut
dictum est, carnalis Israel cognosceretur. Isaac
vero qui postea natus est, gentilis populi postea vocati
spiritualem a vitiis circumcisionem exprimit,
quam et proselyti figurabant.

Recte itaque Apostolus signum et signaculum distinguens
quantum ad Judaeos carnales Abrahae filios,
et gentiles filios ejusdem etiam spirituales
dixit primitus signum circumcisionis, id est signum
carnalis Israel, per quod videlicet populus ille a
caeteris distinguebatur, et postmodum signaculum
justitiae fidei quae est in praeputio, id est sacramentum
spiritualis circumcisionis, quam solam habent
fideles ex gentibus collecti. Potest etiam signaculum
quasi expressum signum intelligi, juxta quod
in laude apostatae angeli dicitur: Tu signaculum similitudinis,
etc. (Ezech. XXVIII, 12.) Per hoc quippe
circumcisionis signum maxime justus ac spiritualis
homo exprimitur, qui voluptatibus carnis propter
Deum renuntiat, et a se illas amputat, quae maxime
in renibus dominantur, et per genitalia exercentur.
Potest et signaculum quasi diminutivum accipi
a signo, id est primum signum justitiae Abrahae. Non
enim erat magnum illam cuticulam ad imperium
Dei amputare, ad comparationem eorum quae postea
spirituales Abrahae filii, tam martyres quam
reliqui sancti, pro Christo sustinuerunt. Potest et
sic distingui signum et signaculum, ut quod signum
magnum est in carne, tam bonis videlicet quam
malis commune, parvum est signum justitiae, quia
pauci sunt qui Abrahae ita per justitiam cohaereant
sicut per carnem. Signum itaque est secundum
carnem, sed signaculum, id est parvum signum secundum
justitiam, quia in multis Abrahae posteris
secundum carnem est dilatatum, sed in paucis secundum
justitiam contractum. Unde bene dicit signum
circumcisionis, scilicet exterioris, quae omnibus
aeque convenit, et signaculum justitiae quae
paucorum est.

Nunc vero pauca de virtute et sacramento circumcisionis
discutienda sunt, quid videlicet ipsa
conferret aut figuraret, et quare potius in membro
genitali et virili, non femineo instituta sit, et in
octava die jussa fieri in infantibus. In adultis quippe
nullum erat circumcidendi determinatum tempus,
nisi quando ad Judaismum converterentur. Constat
autem hoc idem apud antiquos circumcisionem
valuisse quod nunc apud nos baptismus efficit.
Unde ait Augustinus De nuptiis et concupiscentia
lib. I : &#171;Ex quo enim instituta est circumcisio
in populo Dei, quod erat tunc signaculum justitiae
fidei, ad significationem purgationis valebat et
in parvulis veteris originalis peccati, sicut et baptismus
ex illo valere coepit ad innovationem hominis,
ex quo est institutus.&#187; Gregorius in Moral. lib. IV
: &#171;Quod valet apud nos aqua baptismatis, hoc
egit apud veteres vel pro parvulis sola fides, vel pro
majoribus virtus sanctificii vel pro his qui ex Abrahae
stirpe descenderant mysterium circumcisionis.&#187; Ex
his itaque liquet circumcisionem apud antiquos
eamdem vim obtinuisse in remissione peccatorum,
quam habet modo baptismus et tamen qui modo
baptizati statim moriuntur, regnum coelorum statim
ingrediuntur: quod tunc non fiebat, quia scilicet
hostia nondum erat soluta, in effusione videlicet
sanguinis Christi, sicut nec illi qui baptismo
Christi baptizati fortassis ante passionem ejus mortui
sunt, januae coelestis aditum adhuc habere poterant.
Non enim nisi per mare Rubrum transitum
habuerunt Israelitae ad terram promissionis, hoc est
baptismus qui per mare designatur non potest sine
rubore, id est sanguinis Christi effusione, quemquam
ad veram promissionis terram, id est coelestem Jerusalem
transmittere. Quemadmodum vero baptismo
Christi hostia postmodum adjuncta regnum coelorum
contulit, ita eadem circumcisione praecedentium
subsecuta idem eisdem praestitit. Est autem
circumcisio carnis signum interioris animae circumcisionis,
sicut ablutio exterior baptismi signum interioris
animae mundationis per peccatorum remissionem.
Maxime autem in genitali membro, quo
per carnalem concupiscentiam culpae originalis peccatum
una cum prole propagatur, hoc sacramentum
fieri oportuit, ut illo merito membro plecteretur
peccatum quod per ipsum ad posteros transmittitur.
Mulier vero, cui dictum est: In dolore paries
filios (Gen. III, 16), non hujusmodi poena afficienda
fuit, cui ad poenam satis esse debuit in genitali
suo, per quod similiter peccatum transfunditur,
partus gravissimus dolor, quem in eo sustinet:
cui, ni fallor, sexui sacrificium pro eo oblatum ad
indulgentiam sufficit, atque ad originalis peccati
remedium. Videtur insuper nobis ob hoc praecipue
genitale viri potius quam mulieris circumcidendum
fuisse, ut in hoc significaretur omnibus in populo
illo, qui per illud membrum gignerentur, hujus sacramenti
remedium esse necessarium, per quod
ipsi a veteris hominis expiarentur contagione. Quod
non ita est de muliere, cum Dominus Jesus ex
muliere absque omni peccato natus fuerit. Potest
etiam viri circumcisio beatum eumdem virum spiritualiter
designare, qui solus sine concupiscentia
conceptus carnem puram et penitus absque praeputio
immunditiae suscepit. In cujus quidem typo femur
Abrahae, quod primo circumcisum est, servus
ejus in sacramento suscepit, quasi in eum juras
qui ex semine illo nasciturus ei primo fuerat promissus,
id est in Christum. Circumcisioni vero infantium
certa dies, id est octava recte praefixa est,
ut in hoc videlicet praefiguraret illius octavae claritatem,
et beatitudinem quae sanctis promissa est illis
solis deberi qui innocenter more parvulorum
vixerunt, nec purificationis sacramentum ad hoc
sufficere, nisi innocentia custodiatur vitae. Ad quod
nos Dominus adhortans constituto in medio parvulo
ait: Nisi conversi fueritis, et efficiamini sicut
parvulus iste, etc. (Matth. XVIII, 3). Octava dies,
qua circumciditur parvulus, futuram sanctorum
claritatem in die resurrectionis significat, quando
videlicet resumptae carnis veritas permanebit, sive
superaddita corruptela peccati, quae erit vera circumcisio,
in exspoliatione scilicet veteris hominis
cum actibus suis, cum jam videlicet carnalis concupiscentiae
stimulis manentibus angelice nobis vivendum
fuerit, ubi, inquit Veritas, neque nubent
neque nubentur, sed erunt sicut angeli Dei (Matth.
XXII, 30). Quia vero totum praesentis vitae tempus
per septem dies peragitur, recte illa vitae futurae
perpetua claritas per octavam intelligitur. Unde et
psalmos, qui intitulantur Pro octava, ad diem resurrectionis
certum est pertinere.

Quaeritur autem de infantibus ante octavam diem
morientibus, utrum damnentur, cum eos videlicet
nondum juxta praeceptum Domini circumcidi liceat,
nec pro eis legamus sacrificia esse offerenda ante
diem maternae purificationis, id est a nativitate masculi
quadragesimum. At vero cum scriptum sit:
Omnis anima cujus caro praeputii non fuerit circumcisa,
peribit de populo suo (Gen. XVII, 14). Et
rursus si praecepto Domini ante octavam diem a
circumcisione parvi inhibeantur, videtur crudelis
divina sententia in damnationem talium, qui et his
circumcisionem necessariam instituit, et circumcidi
quando possent non permittit. Neque autem a Salvatore
quidquam praecipi vel institui oportuit quod
saluti obsisteret, nec enervari debuit remedium
quod pluribus proficere posset, utpote fides parentum,
sive sacrificiorum ritus, quibus antea parvulos
sive adultos mundari constat, juxta illud Gregorii
quod novissime adjecimus. Sed hoc quidem
objectioni in nostri quoque sacramenti institutione,
id est baptismi redundare videtur, cum videlicet
propter atquae tantum absentiam deesse nonnullis
baptismum contingat, quem in aqua solummodo
Dominus constituit, nec tamen eos cum vel ipsi ad
hoc nitantur, vel alii propter eos, salvandos esse
definimus absque baptismo, nisi interveniat martyrium.
Providentiae itaque divinae omnem ejus dispositionem
committentes, qui solus novit quare hunc
elegerit, illum vero reprobaverit, auctoritatem Scripturae
quam ipse dedit immobilem teneamus, ut videlicet
tempore circumcisionis nullos de semine
Abrahae sine illa mortuos temere asseramus salvari,
nisi forte pro Domino interfecti sint, sicut de innocentibus
creditur. Attende autem quod dictum est,
de semine Abrahae, cum nonnulli fideles etiam post
institutionem circumcisionis ante adventum Christi
circumcisi morientes lege naturali nihilominus
quam circumcisi salvati sunt, sicut Job et nonnulli
fortasse alii gentium naturali lege contenti, et sacrificiorum
ritu quae Job quoque pro filiis obtulisse
legitur, ab originali peccato seu propriis expiati,
sicut Abel vel Noe.ante legem, vel circumcisionis
institutionem: de qualibus supra Apostolus meminit,
dicens: Cum enim gentes quae legem non habent,
etc. Unde et Isidorus De summo bono lib. I,
cap. 15: &#171;Christi, inquit, adventum non tantum
plebis Judaeae sancti prophetantes exspectaverunt,
sed fuisse etiam in nationibus plerosque sanctos
viros prophetiae donum habentes, quibus per Spiritum
sanctum Christus revelabatur, et a quibus
exspectabatur, sicut Job, Balaam, qui Christi utique
praedicaverunt adventum.&#187; Licet autem Job ex
Abraham quoque et Isaac per Esau descendisse
credatur, non tamen in semine Abrahae vel Isaac
quisquam est computandus, qui ex patriarcharum
filiis in cultu Dei minime remanentibus sit procreatus.
Unde et Dominus Abrahae leniens molestiam
ejus, de expellenda scilicet Agar ancilla et Ismaele
filio suo ad imperium Sarae: Non tibi, inquit,
viaeatur asperum super puero et super ancilla tua.
Omnia quae dixerit tibi Sara, audi vocem ejus, quia
in Isaac vocabitur tibi semen. Sed et filium ancillae
faciam in gentem magnam, quia semen tuum est (Gen.
XXI, 12, 13). Hoc etiam Apostolus in inferioribus
praesentis Epistolae prosecutus et quasi spiritualiter
exponens ait: Non enim omnes qui ex Israel hi
sunt Israelitae; neque qui semen sunt Abrahae omnes
filii, sed in Isaac vocabitur tibi semen (Rom. IX, 6, 7);
id est non qui filii carnis hi filii sunt Dei, sed qui
filii promissionis sunt aestimantur in semine. Itaque
juxta historiae veritatem, neque Job neque alii multi
licet de genere sint Abrahae, tamen semen Abrahae
vocandi non sunt, quia de infidelibus, ut dictum
est, nati sunt. Patres tamen talium, licet infideles
fuerint, utpote Ismael sive Esau, semen Abrahae
sunt, quia non de infidelibus geniti, juxta quod
Dominus Abrahae supradixit de Ismael: Quia semen
tuum est. Et tamen nullum semen Abrahae vocandum
erat sicut in Isaac.

Aliud est itaque Isaac sive Ismael vocari semen
Abrahae. Tale quippe est: In Isaac vocabitur tibi semen,
ac si diceret, in posteris Isaac, tam videlicet
carne quam fide ei conjunctis, non aliquibus intervenientibus
patribus in posteris Isaac, tam videlicet
carne quam fide eis a cultu Dei recedentibus.
Hoc enim credo significari, cum Dominus circumcisionis
pactum cum Abraham et semine ejus
iniens praemissis istis: Statuam pactum meum inter
me et te, et inter semen tuum post te in generationibus
suis (Gen. XVII, 7), mox adjunxit: Foedere sempiterno,
ut sim Deus tuus et Deus seminis tui post te
(Gen. XVII, 7). Tale quippe est, in generationibus suis
foedere sempiterno, ut sim Deus tuus, etc., ac si diceret:
In posteris tuis mihi continue per obedientiam
foederatis, nec a cultu meo per interpositionem infidelium
patrum disjunctis. Hoc autem modo neque
Job neque caeteri gentiles ab Ismael vel Esau descendentes
in semine Abrahae sunt aestimandi, nec
ad eos quidquam vel circumcisio vel caetera legis
figuralia praecepta pertinent, cum haec solummodo
Abrahae et semini ejus, ut supra determinavimus,
injuncta sint. Scriptum quippe est de circumcisione,
Domino sic eam Abrahae primo praecipiente:
Statuam pactum meum inter me et te, et semen meum
post te in generationibus suis foedere sempiterno, ut
sim Deus tuus et seminis tui post te, daboque tibi et
semini tuo terram peregrinationis tuae, omnem terram
Chanaam in possessionem aeternam, eroque Deus
eorum. Et tu ergo custodies pactum meum et semen
tuum post te in generationibus suis. Hoc est pactum
meum quod observabitis inter me et vos et semen
tuum post te. Circumcidetur ex vobis omne masculinum,
et circumcidetis carnem praeputii vestri, ut sit
in signum foederis inter me et vos. Infans octo dierum
circumcidetur in vobis. Omne masculinum in
generationibus vestris tam vernaculus quam emptitius
circumcidetur, et quicunque non fuerit de stirpe vestra,
eritque pactum meum in carne vestra in foedus
aeternum. Masculus, cujus praeputii caro circumcisa
non fuerit, peribit anima illa de populo suo, quia
pactum meum irritum fecit (ibid., 7-14). Et post
aliqua: Super Ismael quoque exaudivi te, et multiplicabo
eum valde. Pactum vero meum statuam ad
Isaac quem pariet tibi Sara (ibid., 20, 21). Augustinus
De nuptiis et concupiscentia, lib. I, de circumcidendis
: &#171;Deus sic manifestavit infantibus:
Masculus qui non circumcidetur praeputii sui
carne octavo die, disperiet anima ejus de genere suo,
quia testamentum meum dissipavit (ibid., 14). Dicat
iste, si potest, quomodo puer ille octo dierum
testamentum dissipavit. Quantum ad ipsum proprie
attinet, innocens infans. Tunc ergo dissipavit testamentum
Dei, nec hoc de imperata circumcisione,
sed illud de ligni prohibitione, quando per unum
hominem peccatum, et per peccatum mors, et ita in
omnes homines transiit, in quo omnes peccaverunt
(Rom. V, 12).&#187;

Ecce beato exponente Augustino quomodo unusquisque
in primis parentibus testamentum sive pactum
Domini, id est primam ejus a Domino legem
datam in paradiso transgressi sunt, ut saltem originalis
peccati vinculo teneatur et parvulus, cum
de Abraham caeterisque fidelibus natus parentibus
de populo suo, id est a sorte et beatitudine fidelium
patrum suorum sit excludendus, nisi ei, ut dictum
est, circumcisionis remedio subventum fuerit. Quod
vero in praecepto circumcisionis additum est, tam
vernaculus quam emptitius circumcidetur, et quicunque
non fuerit de stirpe vestra, ita est intelligendum,
ut de vernaculis vel emptitiis eorum, sive
fuerint Hebraei, id est de stirpe sua, sive non, hoc
praecipiat Dominus, non de aliis nationibus. Tale
ergo: Tam vernaculus quam emptitius circumcidetur,
et quicunque non fuerit, etc., ac si diceret, de vernaculis
et emptitiis etiam omnes illi, qui non fuerint
de stirpe vestra. Non est igitur circumcisionis generale
praeceptum, sicut est baptismi, sicut Evangelii,
sed populo tantum Israel eam esse traditam,
non gentilibus. Quod diligenter Origenes in posterioribus
ostendit, distinguens ex ipsis litterae testimoniis
quae praecepta legis sint generalia, tam ad
Judaeos scilicet quam ad gentiles pertinentia, quae
non. Unde etiam constat nec traditionem legis esse
generalem. Quod ipse quoque Moyses diligenter
distinguens, in Deuteronomio ait: Et nunc, Israel,
audi praecepta et judicia quae ego doceam te, ut faciens
ea vivas, et ingrediens possideas terram quam
Dominus daturus est vobis (Deut. IV, 1). Item: Quae
est enim alia gens sic inclyta, ut habeat caeremonias,
justaque judicia, et universam legem quam ego proponam
hodie ante oculos vestros (ibid., 8). Et iterum:
Docebis eam filios tuos ac nepotes (ibid., 9). Et post
aliqua: Te elegit Dominus Deus tuus, ut sis ei populus
peculiaris de cunctis populis qui sunt super terram
(Deut. VII, 6). Et Psalmista: Qui annuntiat
verbum suum Jacob, justitias et judicia sua Israel.
Non fecit taliter omni nationi, et judicia sua non
manifestavit eis (Psal. CXLVII, 19, 20). Apostolus
quoque patenter legem non omnibus loqui, vel
datam esse supra professus est, dicens: Scimus
autem quoniam quaecunque lex loquitur, his qui in
lege sunt loquitur (Rom. III, 19).

His autem a nobis de circumcisione praelibatis,
licet succincte antiquorum dicta ad eam pertinentia
non praeterire. Origenes super hanc Epistolam Pauli
verbis superius citatis: Si igitur praeputium, etc.
&#171;Dixit Deus ad Abraham: Tu autem testamentum
meum servabis, et omne semen tuum post te in generationes
suas. Et hoc est testamentum inter vos et
me, et inter me et inter medium seminis tui post te:
Circumcidetur omne masculinum vestrum, et puer
octava die. Circumcidetur in vobis omnis masculinus
in generationibus vestris vernaculis et pecunia emptus.
Discutiamus utrum mandatum etiam eos, qui ex
gentibus crediderunt constringat. Nunquam fecit
proselyti mentionem, id est advenae, sed vernaculum
servum vel pretio mercatum circumcidi jubet,
non liberum. Perscrutemur etiam Levitici legem.
Loquere, inquit, filiis Israel, et dices ad eos: Mulier
si pepererit masculum, octavo circumcidetur die (Levit.
XII, 2, 3). Intuere etiam hic quemadmodum de
lege circumcisionis tantum ad filios Israel Moyses
loqui jubetur, et alienigenarum nulla fit mentio,
cum in quibusdam mandatis non solum filiis Israel,
sed proselytis, id est advenis loquatur. Necessarie
utique observanda distinctio est. Quia sicubi dicitur,
loquere ad Aaron, et alibi, ad filios Aaron, et
alibi, ad Levitas, certum est non subjacere reliquos
his legibus, quae filiis jubentur Israel, nec alienigenae
memoria ulla fit. Non ergo putandum est
commune esse mandatum, ubi appellationis habetur
exceptio. Sic ergo nec alius quisquam circumcisionis
lege constringitur, nisi ex Abraham originem
trahens, vel vernaculus eorum, vel pretio emptus.&#187;
Item: &#171;Haec dicta sunt a nobis ut ostenderem
praecipue de circumcisionis praecepto quod non
aliis quam his qui ex Abraham genus ducunt, vernaculisque
eorum vel pretio coemptis esset injunctum
circumcisioni. Liberos vero esse ab hujusmodi
legibus eos, qui per Christum Deo ex gentibus
condicitur.&#187; Item: &#171;De circumcisione quid etiam
allegoricis legibus sit videamus. Circumcisione ex
genitali membro, per quod carnalis propago ministratur,
amputare aliquam partem. Per hoc indicari
figuraliter reor amputandam esse ab anima si qua
excusatio ei carnis adhaeret impuritas. Idcirco ista
dissectio genitalibus infligitur, quod hujusmodi vitia
animae non ex propria substantia, sed ex incentivo
carnis adveniant. Praesenti saeculo septimana deputata
est. Octavus dies autem futuri saeculi mysterium
tenet. Illorum ergo est circumcisio spiritalis
qui futuro saeculo militant, in quo neque nubent
neque nubentur, et eorum qui seipsos castraverunt
propter regnum Dei, et quorum in terris ambulantium
in coelis est conversatio. Sed apud Ezechielem
dicit Dominus: Omnis filius alienigena incircumcisus
corde et carne non introibit in sancta mea (Ezech.
XLIV, 9). Sed videamus ne forte referri queat ad
duo generalia praecepta, ut sit incircumcisus
corde qui non habet fidem, incircumcisus carne
qui non habet opera. Altera namque sine altera
reprobatur, quia et fides sine operibus mortua dicitur,
et sine fide nemo vivificatur.&#187;

Item: &#171;Et dicitur circumcidi auribus, cum secundum
Salomonis monita non recipit auditionem
vanam, et incircumcisus labiis dicitur, qui non circumcidit
blasphemiam, scurrilitatem, turpiloquium
de ore suo, qui non posuerit ori suo custodiam. Cur
non simili forma incircumcisus praeputio carnis suae
dicatur qui erga naturalem coitus motum immoderatius
effluit, circumcisus vero habeatur qui hujusmodi
negotio legitimis et quantum posteritati
sufficit utatur officiis? Unde quoniam de circumcisionis
ratione tractavimus, et illud adjungere non
absurdum videbitur, quod filius Nave ex praecepto
Domini filios Israel secundo circumcidisse cultris
saxeis memoratur. Quod utique quantum ad litteram
impossibile videtur. Semel enim circumcisis
in carne praeputiis, quid invenire potest secunda
circumcisio? Jesus vero noster qui vere post
Moysem filios Israel in terram sanctam induxit,
evidens est quomodo secundo circumcidat credentes
populos. Prima namque est circumcisio,
quae ab eis vel idolorum cultum vel commenta philosophicae
persuasionis resecuit; secunda autem veteris
hominis consuetudinem ac vitia carnis abscidit.
Et tunc impletur quod in Jesu Nave scriptum est:
Hodie a vobis abstuli opprobria Aegypti (Josue, V,
9), id est Aegyptiorum morem et motus animi barbaros.
Stoici aiunt: Indicet aliquid mysticum circumcisio
et figuram teneat allegoriae. Itane oportuit, ut
cum poena et periculo parvulorum, cum cruciatibus
tenerae et innocentis infantiae figurarum species et
legis aenigmata crederentur? Sic non habebat legislator
ubi firmas justitias poneret nisi in deculcatione
verecundorum locorum, et Dei signaculum
nisi in obscenis partibus? Itane Deus et animae
creator et corporis, superfluo se plasmasse partem
illam corporis notat, quam postmodum abscindi
mandat, et per miserorum supplicia proprium
emendat errorem, aut quod utiliter fecit non recte
mandat auferri? Propterea, si curae est Deo plurimos
ad cultum sanae religionis adduci, maximum
ex circumcisione obstaculum nascitur. Cum eo
enim quod supplicium unusquisque declinat, tunc
etiam quod irrisionis turpitudinem refugit. Quibus
respondere necessarium puto. Nemo sapiens in
aliis notat quae apud se honesta ducit et magna.
Etenim circumcisio apud nos gentiles ita manifesta
habetur, ut non passim vulgo ignobili, sed solis sacerdotibus,
et his qui inter ipsos electioribus studiis
mancipati fuerint, credatur. Nam apud Aegyptios
qui in superstitionibus vestris vetustissimi
habentur et eruditissimi, a quibus prope omnes
reliqui ritum sacrorum et caeremonias mutuati sunt;
apud hos, inquam, nullus aut geometriae studebat,
aut astronomiae, quae apud illos praecipua ducitur;
nullus certe astrologiae et Geneseos, qua nihil divinius
putant, secreta rimabatur nisi circumcisione
suscepta. Sacerdos apud eos aut aruspex, aut
quorumlibet sacrorum minister, vel ut illi appellant
propheta omnis circumcisus est. Litteras quoque
sacerdotales veterum Aegyptiorum nemo discebat
nisi circumcisus. Omnes vates, omnes coeli,
ut putant, infernique simsustes [sic. An. leg. symmystes?]
et conscius apud eos esse non creditur,
nisi circumcisus fuerit. Hoc ergo apud nos turpe
judicatis, quod apud vos ita honestum habetur et
magnum, ut coelestium infernorumque secreta nonnisi
per hujuscemodi insignia enuntiari nobis posse
credatis. Unde si replicetis historias vestras, invenietis
non solum Aegyptiorum sacerdotes usos
esse circumcisione, sed etiam Arabas et Aethiopas,
et Phoenices, aliosque quorum studia erga hujusmodi
superstitiones nobilius viguere.

&#171;Haec dicta sunt adversus gentiles. Nunc ad eos
sermo dirigatur, qui Christo quidem credunt, sed
legem non recipiunt et prophetas. Scriptum est in
Epistola Petri quia redempti sumus pretioso sanguine
Unigeniti, ab aliquo sine dubio empti cujus
eramus servi, qui et pretium proposuit quod voluit,
ut dimitteret quod tenebat. Tenebat autem nos diabolus,
cui distracti fucramus peccatis nostris. Poposcit
ergo pretium nostrum sanguinem Christi. Unde donec
Jesu daretur, necessarium fuit eos qui instituebantur
in lege unumquemque pro se ad imitationem
quamdam futurae redemptionis sanguinem suum
dare. Et propterea nos, pro quibus completum est
pretium sanguinis Christi, non necesse habemus
pro nobis pretium sanguinem circumcisionis offerre.
Si ergo culpabile videtur quod Deus inferri
jubet infantibus, hoc etiam in Christo factum culpabitis,
qui et circumcisus est, et cum crucis poena
sanguinem effudit. Quod vero circumcisionis horrore
difficilis ad religionem videtur accessus, difficilius
multo videbitur ingressus ad Evangelium, ut
non partem exiguam corporis, sed ipsam quis animam
ponere jubetur. Sed et exempla martyrum secundum
nos prohibebunt homines accedere ad fidem.
An eo magis creditur firma religio, quod nihil
remissum, nihil delicatum pollicetur aut molle?
Quod si et nihil sacramenti circumcisio teneret, quid
esset absurdi si ad distinctionem caeterarum gentium
populus, qui sub lege Dei instruebatur, proprium
aliquod gestaret insigne? Et si necessaria
visa est partis alicujus amputatio, quid tam conveniens
fuit quam eam minuere, quae videbatur obscena,
et illa auferre quorum diminutio nihil ad officium
corporis impediret? Quod vero dicunt, quia
si necessaria non erat pars illa membri, a Creatore
fieri non debuit, si necessaria facta est, non debuit
auferri. Interrogemus et nos, si necessariam dicant
filiorum procreationem. Necessariam sine dubio
respondebunt. Erunt ergo culpabiles, qui continentiae
et virginitatis obtentu necessariis naturae officiis
non ministrant. In summa vero dicendum est, quod
sicut necessariae erant multae hostiae antequam una
hostia agnus immaculatus semetipsum Patri offerret
hostiam Christus, ita etiam multis circumcisionibus
opus fuit quousque una in Christo circumcisio
omnibus traderetur, et multorum sanguinis effusio
praecessit quousque per unius sanguinem omnium
redemptio fieret.&#187;

Ambrosius in Epistola ad Constantium maxime
Origeni in supradictis de circumsione consentiens:
&#171;Plerosque,&#187; inquit, &#171;movet quaestio, qua causa
circumcisio et Veteris Testamenii auctoritate quasi
utilis imperetur, et Novi Testamenti magisterio
quasi inutilis repudietur? Quod ergo dicemus secutum
Patrem Abraham, ut id primus instrueret,
quod ejus non sequeretur haereditas.&#187; Item: &#171;Reperimus
autem in historia veterum non solum Aegyptios,
sed etiam Aethiopum et Arabum, et Phoenicum
aliquos circumcisione erga suos usos; et hanc
putant se adhuc probandae viam servare rationis, eo
quod sui corporis primitus et sanguinis initiati insidias
daemonum, quas illi generi suo molliuntur,
exiguae partis arbitrantur consectionibus destruenda.
Sed arbitror jam non otiosam causam in hanc
portiunculam membri aestimare, qua circumcidatur
puer octava die, quando incipit mater in sanguine
esse puro, quae ante octavam diem fertur in
sanguine immundo sedere.&#187; Hieronymus in epistola
ad Romanos: &#171;Quaeritur quare data sit circumcisio
si per se non prodest. Primum ut agnosceretur Dei
populus inter gentes: quando soli erant in eremo
circumcisi non fuerunt; sive ut corpora illorum
cognoscerentur in bello. Nam quod in tali membro
signatur, haec causa est, primum ne aliud membrum
aut debile fiat aut turpe, quod publice videtur.&#187;
Item: &#171;Propter gratiae promissionem, in
qua erat per castitatem placendum, sive ut Christus
significaretur ex ejus semine nasciturus, usque ad
quem futura erat ista carnalis, quia spiritualem
habebat afferre, cujus typum gerens Jesu Nave, qui
populum secundo circumcidere jubetur.&#187;

Solet, memini, nonnulla esse quaestio, quando
[f. quare] videlicet Josue cultris petrinis ex praecepto
Domini filios Israel secundo circumcidit, quasi
qui antea circumcisi essent rursus circumcidi
potuissent. Beatus vero Augustinus in lib. Quaestionis
Veteris et Novae legis omnem hujus dubitationis
errorem removens, docet secundam hanc
circumcisionem non in eisdem personis, sed in eodem
populo factam fuisse. Quod et patenter continent
verba ipsa historiae libri Josue, haec videlicet:
Eo tempore, ait Dominus ad Josue: Fac tibi cultros
lapideos, et circumcide secundo filios Israel. Fecit
quod jusserat Dominus, et circumcidit fiilios Israel.
Haec autem causa est secundae circumcisionis. Omnis
populus qui egressus est ex Aegypto generis masculini
universi bellatores viri mortui sunt in deserto per
longissimos viae circuitus, qui omnes circumcisi erant.
Populus autem qui natus est in deserto per quadraginta
annos itineris latissimae solitudinis incircumcisus
fuit, donec consummarentur qui non audierant
vocem Domini. Horum filii in locum successerunt patrum,
et circumcisi sunt a Josue: quia, sicut nati
fuerant in praeputio erant, neque eos in via aliquis
circumciderat. Postquam autem omnes circumcisi
sunt, manserunt in eodem castrorum loco donec sanarentur,
dixitque Dominus ad Josue: Hodie abstuli
opprobrium Aegypti a vobis (Josue V, 2-8). Miror
itaque Origenem tam litteratum virum in hac secunda
circumcisione per Josue factam adeo errasse,
ut eam superius assereret nullo modo juxta litteram
fieri potuisse. Quam tamen historia ipsa mox
a Josue factam adjecit, dicens: Fecitque quod jusserat
Dominus, et circumcidit filios Israel. Nunc ad
expositionem Epistolae redeamus.

Ut sit pater omnium. Duo dixerat, quod videlicet
Abrahae in praeputio, id est dum praeputium haberet,
reputata est fides sua ad justitiam, tanquam jam
spiritualiter circumciso: et quod postea carne quoque
circumcisus est, ut per haec duo videlicet sit
pater atque auctor caeteris in exemplo et doctrina
propositus, tam de spirituali quam carnali circumcisione.
Et hoc est, ut praeputium, in quo justificatus
antequam circumcisus sit pater credentium, in
hoc scilicet quod credentes sunt reputetur etiam
illis ad justitiam, quamvis desit exterius signum.
Et sit pater circumcisionis, videlicet exterioris, id
est primus omnibus in spirituali simul et carnali circumcisione
in exemplo et auctoritate propositus.
Non his tantum, scilicet pater, qui sunt ex circumcisione,
id est quibus praecepta est carnis circumcisio
sed et his qui sectantur, etc., id est qui habent fidem
cum praeputio. Sic construe: Vestigia fidei patris
nostri Abrahae, quae scilicet fides est in praeputio, id
est in praeputiatis aeque ut in circumcisis. Non enim
per legem. Cum superius ostenderet hominem ex
fide sine operibus legis justificari, et per hoc glorificationem
legis Judaeis auferret, manifestum de
Abraham patre ipsorum interposuit exemplum.
Unde nunc ad glorificationem legis evacuandam
revertitur, ac si iterum supra dicta ut ea probet repetens
dicat: Dixi superius me arbitrari hominem
justificari per fidem sine operibus legis, quod in
ipso etiam patet Abraham, qui opus maximum,
legis scilicet circumcisionem suscipiens, potius
per justitiam fidei, quam per opus ipsum legis justificatus
est, et merito. Non enim per legem, id est per
aliquod legis, vel per obedientiam legis, quae nondum
data erat, meruit promissionem haereditatis accipere,
sed per justitiam fidei, id est per fidem justificantem,
sive per justitiam ex fide venientem; aut
semini ejus, id est exemplo ejus instructi, ut haeres
esset mundi, id est perpetuus possessor universorum
bonorum quae per fecunditatem terrae promissae significantur.
Universa quippe possidet bona, qui omnia
habet necessaria, et ei nihil deesse dicitur qui
nullo indiget. Unde Apostolus de his qui exemplo
Abrahae peregrinantes terrena despiciendo coelestia
appetunt, ait: Tanquam nihil habentes, et omnia
possidentes (II Cor. VI, 10). Vel esset haeres mundi
id est soli ex universo mundo eligerentur, ut fierent
haeredes. Si enim qui. Bene dico per opera legis non
perveniri ad haereditatem fidelibus promissam. Alioquin
fides esset exinanita, id est meritum fidei evacuatum,
cum aeque infideles sicut fideles opera illa
legis habere possint, et per hoc haeredes fieri. Et
promissio abolita, id est inefficax et irrita facta.
Per quam quidem promissionem in semine Abrahae
gentes sunt benedicendae, quae legis opera non
habent. Et hoc est, si qui ex lege sunt, subaudis
sunt haeredes, id est qui opera legis habent, pro hoc
haereditatem merentur, etc.

Lex enim. Iterum probat per legem, id est opera
illa legis exteriora, quae lex praecipit, non acquiri
haereditatem, imo magis reos constitui homines per
legem, ut haereditatem amittant. Multa quippe sunt
opera legis ita gravia, ut eos a quibus vel in quibus
fiunt adeo affligant, ut vix eis aut nunquam praecepta
eorum placeant, nec voluntarie possint impleri,
sicut est, dentem pro dente et oculum pro
oculo tollere, et nonnullis mortem inferre. Quis
enim in his quos diligit haec libenter exerceat, aut
in se ea libenter excipiat? Unde Petrus in Actibus
apostolorum eos refellens, qui Christianis opera
legis imponere volebant, ut ea videlicet ipsi quoque
servarent, ait: Viri fratres, quid tentatis Dominum
imponere jugum super cervicem discipulorum,
quod neque patres nostri, neque nos portare potuimus;
sed per gratiam Domini Jesu credimus salvari, quemadmodum
et illi (Act. XV, 10). Lex itaque carnalem
et durae cervicis populum ex operibus legis magis
reum effecit, quam purgavit. Spiritualibus vero
nihil justitiae contulit, per illa videlicet propria sua
opera exteriora. Et hoc est quod ait: Lex enim illa
legalia opera iram Dei in eos potius operatur quam
veniam vel aliquam justificationem. Et quare iram?
Quia transgressores sui facit eos, non alios scilicet,
et hoc est: Ubi enim non est lex, etc. Idem illi quibus
illa legalia praecepta non sunt data, praevaricationis
et transgressionis reatum per illam non incurrunt,
cum eis voluntarie non obediunt. Ideo ex fide,
scilicet sunt haeredes, quando quidem non ex lege.
Vel ita continua: Dixi non per legem esse factam
promissionem haereditatis, sed per justitiam fidei.
Ideo, ex fide sunt haeredes. Et hoc est: Ut sit firma
promissio scilicet haereditatis, id est ad effectum perducta.
Omni semini Abrahae, id est fidem ejus imitanti,
tam gentili scilicet quam Judaeo. Et hoc est quod
subdit: Non solum ei qui est ex lege, id est Judaeo qui
legi subjacet, sed et etiam qui ex fide est Abrahae, id
est gentili, qui sola fide Abraham imitatur, secundum
gratiam scilicet Dei, sit firma promissio ejus non
secundum merita legalium operum. Qui est pater,
scilicet Abraham, omnium nostrum, tam Judaeorum
scilicet quam gentilium, id est in exemplo ad imitandum
hominibus propositus est. Sicut scriptum est,
in Genesi scilicet, ac si diceret: Eo videlicet modo
pater est atque auctor omnibus in exemplo ad imitandum
propositus, quo promittitur a Domino pater
esse multarum gentium, id est diversarum regionum,
credendo scilicet magis quam opera legis
exercendo. Quod patenter insinuat, cum subdit:
An Deum cui credidisti; verba Domini loquentis ad
Abraham sunt ista: Quia patrem, etc. Sic quippe
scriptum est: Non vocabitur nomen tuum Abram,
sed vocaberis Abraham, quia patrem multarum gentium
constitui te (Gen. XVIII, 5).

Innuitur itaque ex his verbis interpretatio nominis
Abrahae, quod sonat pater multorum. Sed
quod additur gentium, explanatio est potius quarum
rerum multarum sit intelligendum, quam interpretatio.
Sed et quod ait Apostolus: Ante Deum, cui
credidisti, vel nostrae translationis est subtractum,
vel ex parte Apostoli additum, ut videlicet determinaret
Abraham ex fide in omnibus in patrem esse
propositum magis quam ex circumcisione. Pater
ponitur, id est constituitur ante Deum, id est in beneplacito
ejus, qui filios non quaerit sibi generare,
sed Deo, nec concumbendo suae voluptati satisfacere,
sed exemplo fidei magis quam propagatione
carnis filios Dei praeparare. Quod patenter insinuat
cum subdit: Cui credidisti, de omnibus scilicet
ejus promissis; ac si diceret: Posui te patrem
ante Deum cui credidisti, id est ut per hoc quod ei
credidisti ministros sibi similes exemplo tuae fidei
illi generares. Quod Deus loquens ad Abraham ita
fatur: Patrem multarum gentium posui te ante Dominum.
Et non dicit, ante me, sed ita de se quasi
de alio loquitur. Consuetudo est Hebraici sermonis,
Unde et ipse legislator, qui hoc scripsit, semper
de seipso quasi de alio consuevit loqui, veluti
cum ait: Dixit Dominus ad Moysem. Et item: Et erat
Moyses mitissimus, etc. (Num. XII, 3), quod tamen
non sine causa factum videtur, ut videlicet alius
quasi de alio loquatur. Constat quippe in sanctis et
maxime in prophetis Dominum potius quam ipsos
loqui. Unde prophetae aliquid dicturi frequenter
aiunt: Haec dicit Dominus. Et Veritas in Evangelio
ad discipulos: Non enim vos estis, inquit, qui loquimini
(Matth. X, 20). Apparens quoque et loquens
Dominus Abrahae olim vel caeteris, quoniam id per
Angelum exhibebat, veritatem ipsius apparentis vel
loquentis angeli a seipso provide distinguebat, ut
ipso quoque locutionis genere alius intelligeretur
qui verba firmaret, quam ipse de quo verba erant,
id est angelus a Domino.

Qui vivificat. Et merito ei credidisti de suis promissis,
quia talis est qui vivificat mortuos, id est
infideles prout vult ad fidem convertit. Mortui dicuntur
infideles, vulnerati, peccatores. Vita quippe
justorum fides dicitur, juxta illud: Justus ex fide
vivit. (Rom. I, 17.) Qui infidelis est, nihil penitus
boni habet, quo Deo placere possit, quia sine fide,
ut ipse dicit Apostolus, impossibile est Deo placere
(Hebr. XI, 6). Et vocat, id est ita suis verbis facit
obedire non existentia; Dixit enim, et facta sunt,
mandavit, et creata sunt (Psal. XXXII, 9), sicut existentia.
Qui contra spem. Commendata potentia
Domini, ut de ejus promissis nullatenus sit dubitandum,
commendat et constantiam fidei Abrahae,
ad quam imitandam adhortatur. Cum primitus Abraham
desperasset de Sara, speravit de Agar se haeredem
suscipere. Postea vero e contrario per promissionem
Domini credidit ac speravit: et hoc est,
credidit in spe contra spem, id est credendo divinis
promissis ductus est in spem suscipiendi scilicet
haeredis contrariam priori spei. Aliter. Quando duxit
Saram credidit eam fecundam et secundum naturam
ei filios in juventute parituram. Postea vero
frustratus hac sua spe e contrario penitus credidit
et speravit, propter promissionem Domini, id est
eam sterilem in senectute contra naturam parituram.
Quod mirabile fuit eum potuisse credere, juxta
illam dialecticae regulam: &#171;Si enim quod magis
videtur inesse non inest, nec quod minus videtur
inesse inerit.&#187; Ut fieret pater, id est ut per tantam
constantiam fidei de promissionibus Dei mereretur
proponi in exemplo etiam gentibus. Secundum quod
dictum est ei a Domino, scilicet in ipsa Genesi. Sic erit
semen tuum, id est homines exemplo fidei tuae mihi generandi,
ita scilicet innumerabiles. Sicut stellae, etc.

Possumus et per stellas et arenam Judaicum et
gentilem populum distinguere, ex quibus spirituales
Abrahae filii pariter sunt collecti, ut non solum
filiorum multitudo, verum et populorum diversitas
exprimatur. Stellis Judaei comparantur per
fidem ex lege jam illuminati, et a fluxu mundanarum
concupiscentiarum per legem coerciti, et quasi
coelestes in spe sua facti, cum e contrario gentiles
nulla lege constricti per omnem concupiscentiam
libere effluerent terrenis tantum desideriis inhiantes.
Sed quia de gentibus tantum, in quibus maxime
fides Abrahae fructificatura erat, promissionis
verba sunt. Possumus fortassis convenientius in
stellis et arena maris tres Ecclesiae ordines distinguere,
per stellas quidem quae et igneae sunt et lucidae
duos sublimiores, continentium scilicet, id est
contemplativorum, qui divini amoris igne vehementius
fervent, et praedicatorum qui alios doctrina
sua illuminant; per arenam vero maris conjugatorum,
qui quasi in mari et in humidis habitant luxuriae
indulgentes, et mundanarum sollicitudinum
curis fluctuant, et earum amaritudinem graviter
tolerant. Credidit, inquam, Et non est infirmatus in
fide, id est non fuit remissa in aliquo vel debilis
fides ejus quantumcunque differretur promissio, vel
impossibilis videretur, sed aeque firmiter credidit
id quod contra naturam esse penitus sciebat, sicut
illud quod per naturam fieri prius exspectaverat.

Nec consideravit corpus suum emortuum, id est
non attendit impossibilitatem suae naturae vel uxoris,
sed potentiam promittentis. Corpus emortuum
dicit, id est omnino jam per naturam impotens ad
generationem quae promittebatur. Cum, id est quamvis
jam ipse Abraham, fere esset centum annorum,
id est nonaginta novem, et emortuam vulvam Sarae,
ad opus similiter generationis, tam propter senectutem
scilicet, quam propter sterilitatem. Et attende,
cum ait de Abraham eum fere centum esse
annorum, innuit eum propter aetatem tantum, non
propter sterilitatem ad generandum minime valere,
nec tamen tam impotens penitus ad generandum
Abraham credendus est, qui mortua Sara postea
Cethuram duxit, de qua filios generavit. Quippe
potuit in juvencula id natura senis, quod non
potuit in vetula et sterili. Quod et satis ipsa verba
Apostoli determinant. Non enim ait simpliciter
emortuum corpus Abrahae, sed statim adjunxit, et
emortuam vulvam Sarae, ut per adjunctionem Sarae
Abraham impossibilitatem ostendat, et cum Sara
scilicet, non cum alia. Non repetiit negativam conjunctionem,
sed copulativam interposuit. Non enim
ita dixit: Non consideravit corpus suum emortuum,
nec emortuam vulvam Sarae. Sed potius ita adjunxit,
et emortuam vulvam Sarae. Ex quo intelligi innuit,
nec unumquemque per se ad generandum penitus
esse impotentem, sed conjunctum invicem.
Notandum vero quod haec promissio: Sic erit semen
tuum sicut stellae coeli et sicut arena maris, non invenitur
facta fuisse Abrahae, quando ei promissus
est Isaac, sed postquam, juxta praeceptum Domini,
voluit eum immolare Domino. Sic enim scriptum
est: Per memetipsum juravi, dicit Dominus, quia
fecisti rem hanc, nec pepercisti filio tuo unigenito
propter me, benedicam tibi, et multiplicabo semen
tuum sicut stellas coeli, et velut arenam quae est in
littore maris (Gen. XXII, 16, 17). Scimus quidem,
antequam Ismael etiam natus esset Deum Abrahae
promisisse sic fore semen ejus innumerabile sicut
pulverem terrae, et alia vice postea sicut stellas
coeli; sed nihil de arena maris tunc addidisse.
Haec autem ideo notavimus, quia videtur Apostolus
ita extremam promissionem et conceptionem, id est
Isaac disponere, ut ante facta illa promissio videatur
quam Isaac conciperetur. Sic enim superius ait:
Qui contra spem in spem credidit, ut fieret pater
multarum gentium, secundum quod dictum est:
Erit semen tuum sicut stellae coeli et sicut arena maris;
et statim adjunctum est, et non est infirmatus
in fide, etc. Ad illud vero tantum quod interponitur,
ut fieret pater, etc., illud spectat quod subditur,
secundum quod deinde est, sic erit, etc.

Quaerendum existimo quando non fuerit Abraham
infirmus in fide de promissione Isaac, cum
ipse quoque sicut et Sara de promissione hac quasi
diffidenter loqui et risisse narretur. Sic enim scriptum
est in Genesi: Cecidit Abraham in faciem, et
risit, dicens in corde suo: Putasne centenario nascetur
filius, et Sara nonagenaria pariet? (Gen. XVII,
17.) Dixit ad Dominum: Utinam Ismael vivat coram
te. Sed profecto cum praemittitur: Cecidit Abraham
in faciem suam, id est adorando atque supplicando
gratias retulit promissioni, pariter innuitur
quia de ea non desperavit. Quod nequaquam Sara
fecisse legitur, cum riserit. Dicitur etiam de Sara,
quod riserit occulte post ostium; de Abraham vero,
quod riserit corde potius quam ore, videlicet,
risus cordis gaudium intelligitur mentis, non risio
promissi. Et verba illa quae sequuntur, putasne centenario,
etc., admirationis potius quam desperationis
sunt. Et quod adjunxit, utinam Ismael vivat
coram te, ostendit humilitatem Abrahae non tam
praesumpsisse de bonitate divinae gratiae quantum
Deus ipse non petenti offert, sed potius Abrahae satis
esse, si vel Ismael vivat ei pro semine.

In repromissione, etc. De duobus factae sunt Abrahae
promissiones, de semine scilicet ei dando vel
multiplicando, et de terra Chanaan ei danda, vel
semini ejus. Saepius autem utramque promissionem
factam ei fuisse legimus, dum compleri differetur.
Sed maximam illa de possessione terrae dilationem
accepit, quae longe post mortem illius complenda
esse promittitur. Hanc itaque secundam promissionem
repromissionem dicit Apostolus, ac si diceret:
Non solum in prima promissione, de semine
scilicet non dubitavit, sed nec etiam in secunda, de
possessione, videlicet terrae, licet longe postea futura,
in quarta scilicet vel in quinta generatione filiorum
Jacob in Aegypto profectorum. Non haesitavit
diffidentia, id est non habuit dubitationem in
corde, sicut in ore verba quidem dubitationis habuisse
videtur, et non statim credidisse. Non prius
in visione signo accepto sicut statim credidit promissioni
priori de semine. Sic enim scriptum est de
Domino et de Abraham: Qui egredietur de utero tuo
ipsum habebis haeredem. Eduxitque eum foras, et ait:
Suspice coelum, et numera stellas si potes. Et dixit
ei: Sic erit semen tuum. Credidit Abraham et reputatum
est illi ad justitiam. Dixitque ad eum: Ego
Dominus, qui eduxi te de Hur Chaldaeorum, ut darem
tibi terram istam, et possideres eam. At ille ait: Domine
unde scire possum quod possessurus sum eam?
Et respondens Dominus: Sume, inquit, mihi vaccam
triennem, etc. (Gen. XV, 4-9). Haec itaque dubitationis
verba signum requirentia ad confirmationem
posteriorum magis quam suam Abraham assumpsisse
credimus. Sicut et Joannes Baptista Dominum
non sibi, sed discipulis requisivit dicens: Tu
es qui venturus es, etc. (Matth. XI, 3). Sed confortatus
fide, id est exspectatione, non re ipsa, quae longe
scilicet post mortem ejus erat futura, dans gloriam
Deo, id est grates ei pro his referens, non meritis
suis quidquam tribuens. Plenissime sciens, id est
firmiter credens quia quaecunque. Providam repromissionem
ostendit et rationabilem, nihil scilicet
promittentis nisi quod implere potest, vel etiam debet.
Certum quippe est quia non potest facere nisi
quod debet, id est quod convenit ei. Ideo reputatum
est, quia scilicet confortatus est fide, dans gloriam
Deo, plenissime sciens, etc. Hoc est, etiam haec fidei
firmitas, si opera cessarent exteriora, imputatur ei
&#224; Domino pro justitia, ut videlicet ad eum justificandum
sufficiat.

Non est autem, quasi quis diceret; quid ad nos
relatio tantae laudis Abrahae? Respondet quod haec
laus ejus non est scripta tantum propter ipsum, id est
ad commendationem ipsius, sed et propter nos, quibus
videlicet exemplo ejus instructis, id est reputabitur
ad justitiam. Credentibus in eum, etc., id est
si credendo in Deum, Abraham imitemur. In eum
dicit, non eum, vel ei, sicut superius exposuimus.
Qui suscitavit, id est qui jam complevit in semine
Abrahae per Christum quod Abraham exspectabat
futurum, et quod sibi in promissione terrae vel benedictione
ipsius seminis intelligebat figuratum.
Tota quippe exsultatio Abrahae de figurato Isaac, id
est Christo, potius quam de figurativo fuisse intelligitur.
Unde et per se ipsam Veritas ait: Abraham
pater vester exsultavit ut videret diem meum, vidit et
gavisus est (Joan. VIII, 16). Totam autem humanae
reparationis et salutis summam tam in capite quam
in membris Apostolus hoc loco paucis comprehendit,
dicens videlicet Christum resurrexisse a mortuis
qui traditus est, etc. Nota autem quod dum ait
Apostolus Deum Patrem suscitasse Christum, et
quod potentiae est specialiter Deo Patri assignat,
divinam potentiam ad personam Patris maxime
pertinere insinuat, sicut divinam sapientiam ad Filium,
et divinae gratiae bonitatem ad Spiritum sanctum.
Quod plenius Theologiae nostrae textus edisserit.
A mortuis, id est de inter mortuos corpore,
quorum ipse unus erat. Qui mortuus est. Causa
mortis Christi, quam resurrectionis causam ad nos
reducit. Duobus modis propter delicta nostra mortuus
dicitur; tum quia nos deliquimus propter quod
ille moreretur, et peccatum commisimus cujus ille
poenam sustinuit, tum etiam ut peccata nostra moriendo
tolleret, id est poenam peccatorum introducens
nos in paradisum pretio suae mortis auferret,
et per exhibitionem tantae gratiae, quia, ut ipse ait,
majorem dilectionem nemo habet (Joan. XIII, 13), animos
nostros a voluntate peccandi retraheret, et in
summam suam dilectionem intenderet. Et resurrexit
propter justificationem nostram. Justificationem
dicit perseverantiam justitiae quae justum facit. Non
enim justus dicitur qui aliquando juste agit, sed qui
hoc in consuetudinem habet. Quod itaque dicitur:
Resurrexit propter justificationem nostram, tale est,
ut spe gloriae resurrectionis, quam in seipso nobis
exhibuit, nos in operibus justis perseverantes faciat.

CAPUT V.

Justificati ergo a fide. Quandoquidem et propter
nos scriptum est de justificatione Abrahae per fidem,
ut videlicet exemplo ejus similiter justificemur.
Ergo ex fide potius quam ex operibus legis nos
justificati, Pacem habeamus apud Deum, id est sic
reconciliemur ei, et quantumcunque justi fuerimus,
mediatore Christo nobis opus est. Addit: Per Dominum
nostrum Jesum Christum, a quo ad nos tanquam
a capite ad membra omne bonum emanat
tum exemplo vitae tum praedicatione doctrinae. Et
hoc est, per quem habemus accessum in gratiam istam
in qua stamus, et quae sit illi gloria supponit dicens,
in spe gloriae filiorum Dei, id est ex spe illa quam
habemus adipiscendi illam summae beatitudinis, quae
filiis non servis est debita. Et hoc est per fidem
praeeuntem. Ex fide enim spes nascitur, cum electi
ex fide quam habent ad spem supradictam assurgunt,
ac nemo sperare aliquid potest nisi quod primitus
credit. Gratiam dicit gratis datam non pro
meritis scilicet collatam, quia non sunt condignae
passiones hujus temporis ad futuram gloriam (Rom.
VIII, 18). Non solum autem, scilicet gloriamur in
spe gloriae filiorum Dei, sed et gloriam in tribulationibus,
id est magno nobis honori imputamus
affligi pro Deo, secundum quod in Actibus apostolorum
scriptum est: Ibant gaudentes a conspectu concilii,
etc. (Act. V, 41.) Scientes etiam, hoc est attendentes
maximum fructum, in his tantum gloriamur
quod videlicet tribulatio, patientiam operatur,
id est in opere virtutum exhibet patientiae atque
ipsum tribulationis exercitium fortiores ad eas tolerandas
nos reddit. Patientia autem, secundum
quod scriptum est: Tanquam aurum in fornace probavit
electos Dominus (Sap. III, 6), id est tam tibi
quam aliis eorum constantiam, id est probitatem
exhibuit; probatio vero spem, ut jam videlicet tam
nos ipsi quam alii de nostris per gratiam Dei meritis
confidamus. Et ne spes ista irrita videretur sicut
de impiis dicitur: Spes autem impiorum peribit (Prov.
X, 28), addit, spes autem, scilicet haec, non confundit,
id est erubescentiam nobis non acquirit in futuro,
quia speratum obtinebimus, et quasi qui requiret
unde hoc scire possumus, adjungit: Quia
charitatem habemus per quam speramus, promeremur.
Et hoc est, quia charitas Dei, etc. Dei dicitur,
id est pure propter Dominum habita, ad differentiam
carnalis dilectionis. Charitatem, id est dilectionem
diffusam dicit, quae inimicum quoque
complectitur. De qua scriptum est: Omnis consummationis
vidi finem, latum mandatum tuum nimis
(Psal. CXVIII, 96), id est perpendi atque intellexi latum
tuum de charitate mandatum finem esse omnis
consummationis, id est illud esse ad quod universorum
tuorum mandatorum intentio dirigitur.
Propter Spiritum sanctum qui datus est nobis, id est
per operationem gratiae divinae nobis collatae. Augustinus
De doctrina Christiana libro IV : &#171;Patientiam
operatur tribulatio, etc., agnoscitur figura
quae Latine a quibusdam est appellata gradatio,
cum verba vel sensus connectuntur alterum ex altero,
sicut hic ex tribulatione patientiam, ex patientia
probationem, ex probatione spem connexam
videmus.&#187;

Ut quid enim. Merito dixi charitatem diffusam in
cordibus nostris. Nam propter quid aliud, nisi videlicet
ut in nobis dilataretur charitas Dei? Christus
mortuus est secundum tempus, id est quasi ad horam
et in transitu mortis detentus, qui cito resurrexit.
Pro impiis mortuus est, ut eos videlicet a damnatione
liberaret. Cum adhuc infirmi essemus. Notandum
vero est Apostolum hoc loco modum nostrae
redemptionis per mortem Christi patenter exprimere,
cum videlicet eum pro nobis non ob aliud
mortuum dicit, nisi per veram illam charitatis libertatem
in nobis propagandam, per hanc videlicet
qua nobis exhibuit summam dilectionem, sicut ipse
ait: Majorem hac dilectionem nemo habet, etc. (Joan.
XIII, 13.) De quo quidem redemptionis modo supra
nos satis arbitror disseruisse. Vix enim. Dixi Christum
pro impiis mortuum esse, ut charitas in cordibus
nostris diffunderetur, quasi hoc magnum
esset quod fecerit. Et vere magnum hoc et salutarium
fuit, Deum scilicet pro impiis mori, quia vix
pro homine iste homo mori sustinet. Dixi, vix, ex
toto negavi, quia fortasse, etsi rarissime, potest reperiri,
qui pro amore boni hominis, id est justi, moriuntur.
Et hoc est, Nam pro bono, scilicet homine,
forsitan quis, id est aliquis, audeat mori, sciens se
a Domino remunerandum. Cum dicit forsitan, et
audeat, difficultatem insinuat. Christus autem non
solum ausus mori, sed et mortuus est pro peccatoribus,
et per exhibitionem tantae gloriae, Commendat
Deus, id est aedificat sive confirmat suam charitatem
in nobis, quoniam scilicet Dei Christus Filius
pro nobis mortuus est cum adhuc peccatores essemus.
Quod si ita respexit cum essemus peccatores, morti
scilicet unicum suum pro nobis tradendo. Multo
magis ergo, id est multo facilius sive libentius vel
probabilius nunc respiciet nos ad salvationem jam
justificatos in sanguine suo, id est jam per dilectionem,
quam in eo habemus, ex hac summa gratia,
quam nobis exhibuit, pro nobis scilicet adhuc peccatoribus
moriendo. Et hoc est, salvi erimus ab ira,
scilicet futura, id est a peccatorum vindicta, per
ipsum, videlicet Christum pro nobis semel morientem,
et saepius orantem, et assidue nos instruentem.

Si enim cum. Dixi quia justificati in sanguine
Christi salvi erimus ab ira Dei per ipsum. Et merito,
quia jam reconciliati sumus Deo per mortem
illius, cum prius nos pro inimicis haberet ad puniendum.
Et si tantum mors ejus potuit ut nos scilicet
justificaret vel reconciliaret, multo magis vita
ipsius nos protegere poterit et salvare ab ira sua.
Constat quippe plus posse unumquemque vivum
quam mortuum. In vita ipsius, id est ipsum jam
suscitatum et viventem. Non solum autem, scilicet
salvi erimus, id est salvari per ipsum impetrabimus.
Et hoc est, gloriationem maximam adepti sumus,
et maximo honori nobis imputamus, quod
talem nobis reconciliationem Dominus dedit. Et
hoc est, gloriamur in Deo, non in nobis, id est de
tanto beneficio ejus, ex gratia ejus, non ex meritis
nostris, nobis per Christum collato. Propterea sicut.
Littera ideo haec defectiva videtur, nisi cum superioribus
vel inferioribus quoquomodo conjungere nitamur.
Sic autem superioribus fortasse continuabitur,
ac si dicamus: Reconciliationem, inquam, per
Christum accipimus, propterea, id est propter hoc
quod supradictum est, quia videlicet pro nobis
mortuus est, sicut e contrario damnationem per
Adam incurrimus. Et hoc est quod addit: Sicut et
per unum hominem, videlicet Adam, peccatum intravit,
quia prior peccans aditum peccato dedit. In
hunc mundum, id est in hanc partem mundi scilicet
terrenam, in qua homines habitant, non veri homines
qui antea peccaverant. Et per peccatum mors,
scilicet corporis. Et ita, videlicet ab Adam incipiendo
tam mors quam peccatum, saltem originale,
pertransiit in omnes homines, unum, inquam, hominem,
id est Adam, in quo omnes reliqui peccaverunt,
id est poenam peccati incurrerunt. Poterit et fortassis
versus incipere, propterea, et ad inferiora
longe postea constructio dirigi, illuc scilicet sic, et
per unius justitiam in omnes homines, etc. Ac si diceretur
propter, quia scilicet per Christum reconciliationem
accepimus, sic per unius justitiam, subaudi
justificationem vitae, in omnes homines, sicut
per unum hominem in hunc mundum peccatum intravit,
etc. Caetera vero quae interponuntur suspensivam
litteram tenent.

Usque ad legem enim. Bene dico in omnes pertransiit
peccatum, cum nec ulli, qui ante legem
fuerunt a peccato immunes exstiterint. De quibus
magis videtur. Cum adhuc nullius scriptae transgressionis
eos reos faceret, usque ad legem, id est
toto tempore illo antequam lex per Moysem daretur;
peccatum erat in mundo, licet non imputaretur,
id est ab hominibus argueretur, vel puniretur
per aliquam legem, cum videlicet lex nondum scripta
esset, sed tantum naturalis per quam boni vel
mali discretionem nonnullam habebant, ex qua cognoscere
peccatum possent. Potest etiam sic dici
peccatum ante legem non imputari ab hominibus,
id est a nullis vel paucis cognosci quid esset peccatum,
antequam scilicet concupiscentiam lex tanquam
peccatum interdiceret, et doceret in corde
potius quam in opere peccatum consistere. Quod
quidem in sequentibus patenter Apostolus edocens
ait: Lex peccatum est? absit! Sed peccatum non cognovi
nisi per legem. Nam concupiscentiam nesciebam,
etc. (Rom. VII, 7.) Peccatum itaque non imputabatur
sive originale sive proprium, id est ignorabatur
ab hominibus, donec ipsum lex diceret.
Nam et ipsum primorum parentum peccatum etiam
in concupiscentia fuit, sicut scriptum est: Vidit
ergo mulier quod bonum esset lignum ad vescendum,
et pulchrum oculis aspectuque delectabile, et tulit
de fructu illius, et comedit (Gen. III, 6). Et licet
peccatum ante legem, ut dictum est, non imputetur
ab hominibus, tamen etiam tunc imputabatur a
Deo, quoniam pro ipso poenam corporalis mortis
omnibus inferebat, insinuans per hoc nobis a propriis
maxime peccatis esse cavendum, cum hoc
sustineremus propter alienum. Et hoc est: Sed regnavit
mors, scilicet corporalis, id est quietum obtinuit
dominium, et ante legem, id est ab Adam usque
ad Moysem etiam in eos qui non peccaverunt,
scienter transgrediendo sicut Adam fecit, id est in
parvulos vel quoslibet innocentes, qui scilicet Adam
vetus est forma futuri, id est similitudo novi Adae,
id est Christi post eum futuri. Adam sicut homo
commune nomen est tam viri quam feminae. Ideo
cum dicitur novus Adam, tale est ac si diceretur
novus homo, et veteri homini per obedientiam omnino
contrarius. Similitudinem Adae et Christi ipse
Apostolus aperit, ostendens videlicet ita Christum
omnium spiritualium esse patrem, sicut est Adam
carnalium, hoc est, ita praeesse omnibus ad generandum
in Deo, sicut ille est ad generandum mundo:
et hunc sic ad vitam et requiem esse auctorem,
sicut ille est ad mortem et poenam. Potest
etiam ad hanc similitudinem, Adae videlicet et Christi,
illud reduci quod alibi idem Apostolus intelligens
ait: Sacramentum hoc magnum est: ego dico
in Christo et in Ecclesia (Ephes. V, 32), sed litterae
praesenti sufficit similitudo praedicta, quam ipse
Apostolus prosequitur, de carnali, scilicet et spirituali
generatione.

Sed non sicut delictum Adae, ita est et donum
Christi, id est non sunt aequalia in istis quae ad posteros
suos transmittuntur, et plura per Christum
ad posteros transmittuntur in salutem, quam per
Adam in damnationem: et merito, quia plus conveniens
fuit divinae justitiae sive pietati, ut per Christum
plus prodesset quam per Adam noceret, id est
plura per hunc commoda quam per illum incommoda
daret. Longe quippe est pronior Deus ad bonum
conferendum, quam ad malum inferendum.
Et hoc est, si pro unius delicto, scilicet Adae, uno
videlicet non pluribus, multi mortui sunt, id est
damnati, sicut parvuli non baptizati, qui ob aliud
non sunt perditi, multo magis in plures, id est
multos similiter, non in unum tantum hominem,
ut absolute videlicet, non comparative intelligatur,
abundare debuit gratia Dei, et donum in gratiam
Christi, id est per dona Dei homini illi collata,
de plenitudine cujus nos omnes accepimus, et
qui nobis meritis suis impetravit quidquid boni
habemus, et non sicut per unum scilicet hominem,
Adam pertransiit, subaudi ut supra diximus peccatum,
scilicet unum in omnes, hoc est originale, ita
et donum, similiter unum pertransiit per unum hominem
videlicet Christum, imo multa dona ad multos.
Et hoc est quod Apostolus in superiori versu
jam comprehenderat, sed repetiit ut probaret dicens:

Nam judicium quidem, etc., id est ex uno peccato,
Adae scilicet, est judicium Dei in condemnationem
posterorum ejus, id est deputat eos aeternae
poenae tradendos. Sed gratia Dei, id est gratuitum
remissionis donum ex multis delictis, tam originali
scilicet quam propriis per Christum condonatis est
nobis in justificationem, id est ad poenarum absolutionem.
Apparet itaque plura nobis a Christo collata
esse ad salutem, quam ab Adam ad condemnationem,
cum ille videlicet Adam unum peccatum
intulerit mundo, id est unius peccati scilicet originalis
poenam, iste vero remissionem tam illius
quam caeterorum. Et merito quia plus oportuit tot
et tanta bona istius juvare quam illius unum delictum,
nec magnum aliorum comparatione nocere.
Unde Hieronymus ad filiam Mauritii hoc etiam peccatum
extenuans ait: &#171;Adae magis parcendum
fuit, qui adhuc novellus erat, et nullius ante peccantis,
et propter peccatum suum morientis retrahebatur
exemplo. Tibi vero post tanta documenta,
post legem, post prophetas, post Evangelia, post
apostolos, si delinquere volucris quomodo indulgere
possit ignoro.&#187; Sic expone. Quandoquidem
per delictum unius scilicet Adae, et per unum scilicet
delictum mors; etiam animae regnavit, id est
quiete posteros obtinuit, multo convenientius et
justius per unum Jesum Christum omnium bonorum
plenitudine perfectum posteri ejus spirituales
accipientes abundantiam divinae gratiae, id est plura
bona super merita ipsorum eis collata, bona dico
donationis et justitiae. Donationis solummodo illa
dona dicuntur quibus nullum est meritum adjunctum,
sicut in parvulis; justitiae vero, ubi aliquid
pro meritis datur. Justitia quippe dicitur, quae unicuique
reddit quod suum est. Regnabunt in vita
scilicet aeterna, id est vitam quasi regnum, non
quasi consulatum instabilem obtinebunt. Ne mireris
hanc sententiam saepius Apostolum memorare,
cum maxime Christum in hoc attendat commendare,
et ratione valida velit astruere plus de Christo omnibus
esse confidendum quam de Adam timendum.
Quod ut firmiter memoriae commendet, saepius replicat:

Igitur sicut per unius. Quandoquidem per Adam
incurrimus damnationem, et per Christum assequimur
justificationem, id est remissionem; igitur
per unum, id est per unum illud confertur, et hoc
est sicut per unius delictum, agitur subaudi. Ad
condemnationem, ut videlicet obnoxii sint etiam
propter illud morti aeternae. In omnes homines, tam
videlicet in eos qui non peccaverunt in similitudinem
praevaricationis Adae, ut supra meminit, quam
in alios, vel tam in eos qui ante legem fuerunt,
quam in alios, ut supra quoque meminit. Ita et per
unius justitiam agitur ad justificationem vitae, id est
ad remissionem peccatorum, quae vitam conferat
aeternam, in omnes similiter homines, non quidem
in singulos, sed in utraque hominum genera determinata.
Quod enim non de singulis dicat Apostolus
statim sequentia insinuant, ubi solummodo multi.
Multi non omnes dicuntur. Et plane Apostolus exprimit
quomodo superius supradixerit priorem
Adam formam, id est similitudinem secundi, id est
Christi, in hoc videlicet quod, sicut quod suum est,
transfundit ad posteros, id est peccatum, ita ille
quod suum ad suos, id est gratiam justificationis.

Sicut enim. Vere per delictum et justitiam sic
actum est, quia per inobedientiam et obedientiam.
Et hoc est, sicut enim, etc. Per peccatum Adae multos
dicit, non omnes constitui peccatores, id est
aeternae poenae tradi. Ut enim praetermittamus hominem
Christum ab omni peccato semper immunem,
sunt multi quibus jam per sacramenta Ecclesiae
peccatum originale condonatum est, et postea
propriis condemnantur peccatis, quos nequaquam
eo modo quo dictum est peccatores Adam
constituit, sed ipsimet ipsos, quia jam non peccatum
Adae in eis puniri videtur, quippe quod jam
eis condonatum est, sed propria ipsorum tantum
peccata. Quamvis nonnulli juxta parabolam Domini
de duobus conservis dimissa etiam peccata
in damnatis atque ingratis redire, et jungi ad poenam
ita velint, ut quod jam condonationem accepit
iterum puniatur. Cum id plane Apostolus in sequentibus
contradicat, dicens sine poenitentia esse
dona Dei et vocationem. De quo quidem suo loco
diligentius disseremus. Possumus etiam fortasse
nullos salvandos ab Adam peccatores, ut determinatum
est, constitui, id est aeternae morti subjici,
sed solos sine sacramento damnatos.
Per unius obedientiam. Qui videlicet factus obediens
usque ad mortem, constituentur justi, id est
ab omni peccato penitus immunes etiam per poenam.
Nota quod in Adam dicit, constituti sunt, in
Christo constituentur. Ipsum quidem Adae peccatum
in nobis transfusum quasi praesens et determinatum
est per poenam sui. Justificatio autem illa per
Christum quasi futura est adhuc, cum sit occulta,
et maxime, quia Christiani qui sunt, afflictionibus
in hoc mundo subjaceant. Unde Joannes Apostolus.
Filii Dei sumus et nondum apparuit quid erimus.
Scimus quoniam, cum apparuerit, similes ei erimus,
etc. (I Joan. III, 2.) Et ipse Paulus: Vita, inquit,
nostra abscondita est cum Christo in Deo
(Coloss. III, 3).

Non autem segniter praetereundum est quod hoc
loco Apostolus de peccato et gratia per Adam et
Christum transfusis toties replicat, et quod quasi necessaria
ratione ac manifesta justitia exigente
astruit plura per Christum bona, licet non pluribus
debere conferri quam per Adam mala, quasi plus
in juvando iste potuerit quam ille in nocendo:
quod apertum est. Sed ex hoc, ni fallor, contuendo
nobis Apostolus reliquit Deum in incarnatione Filii
sui id quoque sibi machinatum fuisse, ut non solum
misericordia, verum et justitia per eum subveniret
peccantibus, et ipsius justitia suppleretur
quod delictis nostris praepediebatur. Cum enim Filium
suum Deus hominem fecerit, eum profecto
sub lege constituit quam jam communem omnibus
dederat hominibus. Oportuit itaque hominem illum
ex praecepto divino proximum ipsum tanquam se
diligere, et in nobis charitatis suae gratiam exercere,
tum instruendo nos, tum pro nobis orando. Praecepto
itaque divino et pro nobis, et maxime pro
dilectione ei adhaerentibus orare cogebatur, sicut
in Evangelio Patrem saepissime interpellat pro suis.
Summa vero ejus justitia exigebat ut in nullo ejus
oratio repulsam sustineret, quem nihil nisi quod
oportebat velle vel facere unita ei divinitas permittebat.
Quod ipse Apostolus duobus aliis locis diligenter
insinuavit, scribens de eo ad Galatas: Factum
ex muliere, factum sub lege, ut eos qui sub lege
erant redimeret (Galat. IV, 5). Et ad Hebraeos: Qui
in diebus vitae suae preces supplicationesque ad eum
qui possit illum salvum facere a morte, cum clamore
valido et lacrymis offerens, est exauditus pro sua
reverentia, etc. (Hebr. V, 7.) Homo itaque factus
lege ipsa dilectionis proximi constringitur, ut eos
qui sub lege erant, nec per legem poterant salvari,
redimeret, et quod in nostris non erat meritis, ex
suis suppleret. Et sicut sanctitate singularis exstitit,
singularis fieret utilitate in aliorum etiam salute.
Alioquin quid magnum sanctitas ejus promereretur,
si suae tantum salvationi, non alienae sufficeret?
Nunquid Adam obediendo seipsum salvasset, quod
unusquisque etiam sanctorum per gratiam Dei obtinet?
Multo plus aliquid in illo singulari justo divina
operari gratia debuit. Non sunt etiam copiosae
potentis divitiae, quae alios ditare non sufficiunt.

De originali peccato quaestiones sive objectiones.

Nunc ad illam veterem humani generis querelam
et interminatam quaestionem, de originali scilicet
peccato, quod a primo parente in posteros redundare
Apostolus praesenti loco commemorat, veniendum
nobis est, et prout poterimus, in ejus solutione
laborandum. Primo itaque id quaeritur, quid originale
peccatum dicamus, cum quo singuli homines
procreantur. Deinde qua justitia pro peccato patris
innocens filius apud misericordissimum judicem
Deum reus constituatur, quod non apud saeculares
judices approbaretur, et quod jam ei qui commisit
dimissum credimus, vel in caeteris per baptismum
deletum, in filiis puniatur, qui nec adhuc peccato
consentire valuerunt et quos proprium non obligat
peccatum damnet alienum, et prioris iniquitas patris
magis quam proximorum quantocunque graviores
in damnatione trahant. Quantum etiam sit
crudele, et summae bonitati Dei incongruum, qui
salvare magis quam perdere animas desiderat, ut
pro peccato parentis filium damnet, quem pro ejus
minime justitia salvaret. Pluribus autem modis peccati
nomen Scriptura sacra accipit, uno quidem
modo et proprie pro ipsa animae culpa et contemptu
Dei, id est prava voluntate nostra, qua rei
apud Deum statuimur. Altero autem modo peccatum
dicitur ipsa peccati poena quam per ipsum incurrimus,
vel cui propter ipsum obnoxii tenemur.
Secundum quam quidem significationem dicuntur
peccata dimitti, id est poenae peccatorum condonari,
et Dominus peccata nostra portasse, id est poenas
peccatorum nostrorum sustinuisse. Et cum aliquis
dicitur habere peccatum, vel cum peccato adhuc
esse, qui tamen per voluntatem malam non peccat,
sicut est aliquis iniquus dormiens, tale est ac si adhuc
eum obnoxium poenae proprii peccati fateamur.
Tertio autem modo ipse Christus ab Apostolo
peccatum dicitur, id est hostia pro peccato.

Cum itaque dicimus homines cum originali peccato
procreari et nasci, atque hoc ipsum originale
peccatum ex primo parente contrahere, magis hoc
ad poenam peccati, cui videlicet poenae obnoxii tenentur,
quam ad culpam animi et contemptum Dei
referendum videtur. Qui enim nondum libero uti
arbitrio potest, nec ullum adhuc rationis exercitium
habet, quasi eum recognoscat auctorem, vel
obedientiae mereatur praeceptum, nulla est ei transgressio,
nulla negligentia imputanda, nec ullum
omnino meritum, quo praemio vel poena dignus sit
magis quam bestiis ipsis, quando in aliquo vel nocere
vel juvare videntur. Unde Augustinus in libro
De fide ad Petrum, de anima irrationalium disserens
animalium: &#171;Ideo,&#187; inquit, &#171;nec aeternitas irrationabilibus
spiritibus data est, nec aliquod eis judicium
praeparatur, in quo eis vel beatitudo pro bonis, vel
damnatio pro malis reddatur operibus. Ideo in eis
nulla operum discretio requiretur, quia nullam intelligendi
facultatem divinitus acceperunt. Propterea
ergo eorum corpora resurrectura non sunt, quia
nec ipsis animalibus aut aequitas aut iniquitas fuit,
pro qua eis aut aeterna beatitudo sit retribuenda,
vel poena.&#187; Idem in lib., XXX, quaest. 83, cap. 16:
&#171;Deus justus est gubernans universa, nullam poenam
cuiquam sinit immerito infligi, nullum praemium
immerito dari. Meritum autem poenae peccatum,
et meritum praemii recte factum est. Nec peccatum
aut recte factum imputari cuiquam recte
potest, qui nihil propria fecerit voluntate. Est ergo
et peccatum et recte factum in libero voluntatis arbitrio.&#187;

Boetius autem lib. III editionis secundae in Perihermenias,
quid sit liberum arbitrium diligenter
aperiens, ait: &#171;Nos enim liberum arbitrium ponimus
nullo extrinsecus cogente in id quod pro nobis
faciendum vel non faciendum judicantibus perpendentibusque
videatur: ad quam rem praesumpta
prius cognitione perficiendam et agendam venimus,
ut id quod sit ex nobis ex nostro principium judicio
sumat, nullo extrinsecus aut violenter cogente aut
impediente.&#187; Item: &#171;Nos autem liberum voluntatis
arbitrium non id dicimus quod quisque voluerit, sed
quod quisque judicio et examinatione collegerit.
Alioquin multa quoque animalia habebunt liberum
voluntatis arbitrium. Illa enim videmus sponte quaedam
refugere, quibusdam sponte concurrere. Quod
si velle aliquid vel nolle hoc recte liberi arbitrii vocabulo
teneretur, non solum hoc esset hominis, sed
caeterorum quoque animalium, quibus hanc liberi
arbitrii potestatem abesse quis nesciat? Sed est liberum
arbitrium, quod ipsa quoque vocabula produnt,
liberum nobis de voluntate judicium. Quotiescunque
enim imaginationes animo concurrunt,
et voluntatem irritant, eas ratio perpendit, et de his
judicat, et quod ei melius videtur cum arbitrio perpenderit
et judicatione collegerit, facit. Atque ideo
quaedam dulcia et speciem utilitatis monstrantia
spernimus, quaedam amara licet nolentes, tamen
fortiter sustinemus: adeo non in voluntate, sed in
judicatione voluntatis liberum constat arbitrium,
et non in imaginatione, sed in ipsius imaginationis
propensione consistit. Atque ideo quarumdam
actionum nos ipsi principia non sequaces sumus.
Hoc est enim uti ratione, uti judicatione.&#187;

Ex liis itaque verbis Boetii patet, liberum arbitrium
nihil aliud esse quam ipsam animi facultatem
deliberandi ac dijudicandi id quod velit facere, an
scilicet sit faciendum, an non, quod elegerit sequendum.
Unde et qui nihil actu deliberat, quia tamen
ad deliberandum aptus est, libero non caret arbitrio.
Quam quidem facultatem nemo sani capitis parvulis
deesse contradicet, sive furiosis aut mente captis,
qui discretionis judicium non habent, nec in his
qui agunt sola voluntate, vel impetu mentis agitati,
non aliqua deliberatione animi commoti, aliquid
eos promereri concedet vel poenae vel praemii: nec
legibus etiam hominum subjaceret, ut vel humano
judicio rei pro aliquo censeantur. Unde et ipse Augustinus
in libro Quaestionum Veteris et Novae legis.
&#171;Quomodo,&#187; inquit, &#171;reus constituitur qui nescit
quid fecerit?&#187; Et Hieronymus super Ezechielem:
&#171;Quandiu anima in infantia constituta est, peccato
caret.&#187; Ac rursus: &#171;Objicies mihi illud suprapositum
B. Augustini dictum, quod Deus nullam poenam
cuiquam sinit immerito infligi, nullum praemium
immerito dari, id est nulli qui non meruit aut poenam
aut praemium conferri. Quod quidem non solum
in parvulis tam propter originale peccatum
damnatis quam per solam gratiam baptismatis salvatis
reprehensibile videtur, verum etiam in plerisque
aliis, sicut in Job percusso, et illo quem Dominus
sanavit, a nativitate caeco facto, non ut ait Dominus,
quia ipse peccasset aut parentes ejus, sed
ut manifestarentur opera Dei in illo (Joan. IX, 3).&#187;
Quod diligenter beatus Gregorius attendens, diversa
promissionum genera in I distinguit Moralium. Quis
etiam nesciat Deum non solum promittere, verum
et jubere ut inimicis nostris non secundum merita
eorum bona retribuamus pro malis, et nos a Deo
per gratiam, quae nos praevenit vel subsequitur,
multa obtinere, non per merita. Unde Apostolus:
Si autem ex operibus, jam non ex gratia. Alioquin
gratia jam non est gratia (Rom. XI, 6). Quid itaque
illud Augustini velit quod primo posuimus et postmodum
opposuimus, Dominum videlicet nulli immerito
aut poenam inferri, aut praemium conferri
permittere, non facile absolvi posse video, nisi in
eo vim quamdam notemus, quod cum dixerit Deus,
addidit justus, ut videlicet notet non id Dominum
ex justitia permittere quod tamen aliqua permittat
dispensatione, aut ex abundantia charitatis potius
fieri jubet, quam ex aequitate justitiae. Est quippe
justitia quae reddit unicuique quod suum est, non
plusquam quod suum est, aut minus, hoc est id
tantum quod ille cui redditur meruit. Si quis autem
alicui plus boni conferat quam ille meruit, aut minus
infligat mali, gratiae id est potius quam justitiae.
Sicut e converso iniquitatis esse videtur, si quis
alicui minus boni conferat, vel plus mali reddat
quam ille meruit.

Ut ergo ad propositum revertamur, quanta est illa
crudelitas aestimanda, quam Deus in parvulis exercere
videtur, ut videlicet cum nullum inveniat meritum,
gravissimam tamen infernalis incendii poenam
inducit? Hinc enim illud est Augustini in libro
De fide ad Petrum: &#171;Firmissime tene, et nullatenus
dubites non solum homines jam ratione utentes,
verum etiam parvulos, qui sive in uteris matrum
vivere incipiunt et ibi moriuntur, sive jam nati sine
sacramento baptismatis, quod datur in nomine Patris
et Filii et Spiritus sancti, de hoc saeculo transeunt,
ignis aeterni supplicio sempiterno puniendos.
Quia etsi peccatum propriae actionis nullum habuerunt,
originalis tamen peccati damnationem carnali
conceptione et nativitate traxerunt. Nunquid
etiam apud homines iniquissimum judicaretur, si
quis innocentem filium pro peccato patris flammis
istis transitoriis traderet, nedum perpetuis? Esset
utique, inquam, hoc in hominibus iniquum, quibus
etiam interdicitur propriae vindicta injuriae. Sed
non ita in Deo qui dicit: Mihi vindictam, ego retribuam
(Rom. XII, 19). Et alibi: Ego occidam, et ego
vivere faciam (Deut. XXXII, 39). Non enim injuriam
creaturae suae Deus facit, quocunque modo eam tractet,
sive ad poenam eam deputet, sive ad requiem.
Alioquin animalia, quae ad laborem humani obsequii
creata sunt, juste conqueri et murmurare adversus
Creatorem possent. Quibus quidem murmurantibus
super se illud Evangelii responderet: An
non licet mihi quod volo facere (Matth. XX, 15)? sive
illud Apostoli: O homo, tu quis es qui respondeas
Deo? Nunquid dicit figmentum ei qui se finxit:
Quid me fecisti sic? An non habet potestatem figulus
luti ex eadem massa facere aliud quidem vas in honorem,
aliud in contumeliam? (Rom. IX, 20, 21.) Nulla
profecto ratione cum eo posset contendere. Hac
quidem ratione profiteor, quoquomodo Deus creaturam
suam tractare velit, nullius injuriae potest
argui. Nec malum aliquomodo potest dici, quod
juxta ejus voluntatem fiat. Non enim aliter bonum
a malo discernere possumus, nisi quod ejus est
consentaneum voluntati, et in placito ejus consistit.
Unde et ea quae per se videntur pessima, et ideo
culpanda, cum jussione fiunt Dominica nullus culpare
praesumit. Alioquin Hebraei spoliantes Aegyptios
furti graviter arguendi essent, et qui suos occiderunt
proximos cum Madianitis fornicantes, non tam
ultores quam homicidae, judicarentur. Adeo autem
boni vel mali discretio in divinae voluntatis dispositione
consistit, cui hoc attendentes quotidie clamamus:
Fiat voluntas tua, ac si ita dicamus:
Ordinentur optime cuncta, ut ad ejus jussionem vel
prohibitionem eadem fieri alio tempore bonum sit,
alio malum, cum pro temporum diversitate antiqui
et novi contrariae penitus nonnullae videantur observantiae.
Quis enim nesciat antiquo populo prius
esse praeceptum, ut de sua quisque tribu duceret
uxorem, et omnino modo est inhibitum: et tunc
praecipue nuptiis implicari, nunc libertate continentiae
frui, et circumcisionem et caetera legis sacramenta,
quae in summa veneratione ex praecepto
divino tunc fuerunt, nunc abominabilia esse? Constat
itaque, ut diximus, totam boni vel mali discretionem
in divinae dispensationis placito consistere, quae
optime cuncta nobis ignorantibus disponit, nec
quidquam bene fieri dicendum aut male, nisi quod
ejus optimae voluntati consentaneum est aut adversum:
ut quemadmodum proposuimus, quocunque
modo Deus jam parvulos quam caeteras ejus creaturas
tractare velit, id optime fieri non dubitemus,
et si eas omnes ut voluerit ad poenam ordinet, nec
eum injuriae argui posse, quocunque modo eas ordinet,
sive ad gloriam sive ad poenam.

Sed quia parum est ad divinae dispositionis commendationem
in hac parvulorum damnatione ab
injuria Deum absolvere, nisi et aliquam bonitatis
ejus gratiam valeamus astruere, videtur quoque id
nobis agi ex multiplicis gratiae ipsius dispensatione,
tam in ipsos scilicet parvulos, quam in alios redundantis.
Scimus quippe hanc esse mitissimam poenam,
B. in Enchiridione Augustino sic attestante
: &#171;Mitissima sane omnium poena erit eorum,
qui praeter peccatum, quod originale traxerunt, nullum
insuper addiderunt.&#187; Quam quidem poenam
non aliam arbitror quam pati tenebras, id est carere
visione divinae majestatis sine omni spe recuperationis.
Quod, ni fallor, conscientiae tormentum
ignem perpetuum B. Augustinus supra nominavit.
Credimus etiam huic mitissimae poenae neminem deputari
morte in infantia praeventum, nisi quem Deus
pessimum futurum, si viveret, praevidebat, et ob
hoc majoribus poenis cruciandum. Unde nonnullam
in hac remissione vel alleviatione poenae divinae bonitatis
gratiam percipere parvuli non immerito videntur.
Bene etiam Deus ad correptionem nostram hac
mitissima parvulorum poena utitur, ut videlicet
cautiores efficiamur ad evitandum propria peccata,
cum tales et tam innocentes, quibus nec sepultura
vel orationes fidelium conceduntur, damnari quotidie
credamus propter aliena, et ampliores Dei gratias
referamus, cum nos ab illo perpetuo igne post
multa etiam perpetrata crimina per gratiam suam
immunes habeat, a quo minime illos salvat. Voluit
etiam statim ostendere in prima et fortasse modica
primorum parentum transgressione, quam ita in
posteris nihil adhuc merentibus vindicat, quantum
omnem abherret iniquitatem, et quantam poenam
majoribus culpis et frequentibus reservet, si hoc
semel commissum in unius pomi reparabilis esu
ita in posteris punire non differat. Unde Hieron.
in epistola ad filiam Mauricii, sive ad virginem
Deo consecratam: &#171;Adae,&#187; inquit, &#171;magis parcendum
fuit, qui adhuc novellus erat, et nullius
ante peccantis, et propter peccatum suum morientis
retrahebatur exemplo. Tibi vero post tanta
documenta, post legem, post prophetas, post Evangelia,
post apostolos, si delinquere volueris, quomodo
indulgere possit ignoro. Sunt et in singulorum
parvulorum damnatione propriae et familiares
quaedam causae, licet. nobis occultae, quas ille novit
qui nihil non optime disponit. Et nos quidem
aliquas hujuscemodi ex his quae frequenter accidere
videmus, conjicere possumus. Saepe quippe accidit
ut talium parvulorum mortem in vitam suorum
parentum divina gratia commutet, cum ipsi videlicet
maxime de eorum damnatione quaerentes
quanta eis per concupiscentiam propriam generatis
intulerint, propriae id culpae totum tribuant,
et sibi ascribant, et tam ipsi quam caeteri hoc videntes
timidiores in Deum, et de propriis peccatis
magis compuncti vel resipiscentes efficiantur, cum
tam severam in parvulos ex concupiscentia, in qua
omnes genuerunt, viderint sententiam. Ex quo
etiam ad continentiae bonum potius invitamur,
quod tam periculosae indulgemus concupiscentiae,
per quam tot animae incessanter inferis transmittuntur.&#187;
His vel consimilibus rationibus apparere
arbitror Dominum de mitissima illa damnatione
parvulorum non solum injuriae non esse arguendum,
verum etiam ex nonnulla gratiae suae tam in
parvulos, ut dictum est, quam in caeteros collatione
glorificandum.

Est ergo originale peccatum, cum quo nascimur,
ipsum damnationis debitum quo obligamur, cum
obnoxii aeternae poenae efficimur propter culpam
nostrae originis, id est primorum parentum, a quibus
nostra incoepit origo. In illo enim, ut supra
meminit Apostolus, peccavimus, id est peccati ejus
causa aeternae damnationi ita deputamur, ut nisi
divinorum sacramentorum nobis remedia subveniant
aeternaliter damnemur. Et notandum quod
licet dicamus peccasse parvulos in Adam, ut expositum
est, non ideo simpliciter annuamus eos peccasse,
sicut nec cum dicimus aliquem tyrannum
adhuc vivere in filiis suis, ideo eum simpliciter vivere
concedimus. Damnantur itaque, inquies, qui
non peccarunt, quod est iniquissimum; puniuntur
qui non meruerunt, quod est atrocissimum. Sed hoc
fortasse, quantum ad homines, non quantum ad
Deum est concedendum. Alioquin quomodo parvulos
quoque poena diluvii vel incendii Sodomitarum
Deus affligens non arguitur? Aut quomodo
B. Job et martyres sanctos affligi vel occidi permisit?
denique et unicum suum morti tradidit?
dispensatione, inquies, commodissima gratiae suae
id fecit, bene et argute: sic etiam, inquam, homines
aliqua saluberrimi consilii dispensatione et
innocentes pariter ut nocentes affligere possunt,
nec in hoc peccare: veluti cum propter alicujus
tyranni malitiam boni principes terras eorum depopulantes
atque depraedantes, et bonis fidelibus
qui eis subjecti sunt, et possessione non mente conjuncti
nocere compelluntur, ut paucorum electorum
damno plurimorum utilitati provideatur. Potest
etiam contingere ut aliqui falsi testes, quos tamen
refellere non valeamus, aliqua de aliquo imputent
quem innocentem scimus. Quorum quidem testimonia,
postquam id egerint quod eis adjudicatum
fuerit, cogimur etiam contra conscientiam nostram
gravare innocentem, ut (quod mirabile dictu est),
dum legibus obtemperamus, juste eum puniamus
qui juste non punitur, et juste id agamus quod justum
non est, competenti super hoc deliberatione
habita, ne uni parcendo pluribus noceamus. Sic
etiam in parvulorum damnatione, cum quod non
meruerint plectuntur, multae possunt existere causae
divinae dispensationis saluberrimae, praeter has
etiam quas assignavimus, ut non sit iniquum eos
sic puniri, licet non meruerint, quoniam Deus qui
talium poena tam ipsis quam aliis non inutiliter
utitur, ut supra aliquibus non improbabilibus assignavimus
opinionibus, ut magis ad gratiam Dei
quam ad justitiam haec mitissima parvulorum poena
referenda videatur, et in quo maxima Dei videtur
crudelitas, magnae dispensatio gratiae sit praedicanda.

Nec hoc rationi contrarium est, si quod dimissum
est in parentibus, puniatur in filiis, licet
hoc filii non ex culpa contrahunt parentum. Aliqua
enim pro parentibus satisfactio intercedit, et eis
tantum sufficiens est, non etiam filiis. Verbi gratia,
egerunt Adam et Eva ejecti de paradiso in sudore
vultus et dolore partus vel caeteris afflictionibus
poenitentiam de commissa transgressione, et propitiatus
est eis Deus propria ipsorum satisfactione.
Morte denique temporali cum sint pro illa transgressione
quam commiserant ipsi puniti, nequaquam
propter ipsam aeternae morti sunt reservandi,
juxta illud propheticum: Non judicabit Dominus
bis in idipsum, et non consurget duplex tribulatio
(Nahum I, 9), id est nemo de uno eodemque proprio
peccato et corporali et aeterna morte puniendus
est. Filiis autem illorum, videlicet primorum parentum,
quibus pariter omnibus etiam pro culpa
ipsorum patrum iratus est Deus, tanquam in peccato
carnalis concupiscentiae conceptis, quam ipsi
videlicet patres ex prima transgressione incurrerunt,
singulis propria necessaria est absolutio, quae
levissima nobis instituta est in baptismo, ubi
pro alieno quo obligantur peccato aliena fides patrinorumque
confessio intercedat. Quippe qui obligatus
peccato nascitur, pro ipso quo tenetur nondum
satisfacere vel pro se valet, sed divinae gratiae sacramento
mundatur. Non mirum videri debet si
quod indulgetur parentibus, exigatur a filiis, cum
ipsa vitiosa carnalis concupiscentiae generatio peccatum
transfundat, et iram mereatur. Unde Apostolus:
Natura filii irae, a qua quidem ira parentes primi
satisfactione propria sunt liberati. Potest autem usu
evenire ut cum aliquis pauper dominio alicujus se
subjugaverit et parvulos suos; ipse tamen postea
propriae virtutis facto aliquo vel pretio libertatem
sibi, non filiis acquirat. In ipsis etiam rerum naturis
non incongruam nobis Dominus hujus rei
similitudinem impressit, quae hujusmodi objectioni
satisfacere quodammodo videatur, cum tam videlicet
ex olivae quam ex oleastri semine non nisi
oleaster nascatur, sicut tam ex carne justi quam
ex carne peccatoris non nisi peccator nascitur, et
ex frumento a palea purgato non purgatum, sed
cum ipsa palea frumentum producatur: sicut ex
parentibus per sacramentum a peccato mundatis
nemo nisi cum peccato nascitur.

Utrum autem ex proximis quoque parentibus
sicut ex primis peccata contraxerimus, et multiplicatis
originalibus peccatis tanto quisque nascatur
deterior quanto posterior, ante . . . quaeritur. Beatus
vero Augustinus in Enchiridione cap. 16, hoc probabiliter
dici consentit, ut proximorum quoque parentum
peccatis filii obligentur, ubi videlicet ait
parentum quoque peccatis parvulos obligari, non
solum primorum hominum, sed etiam ipsorum, de
quibus ipsi nati sunt, non improbabiliter dicitur.
Illa quippe divina sententia, Reddam peccatum
patrum in filios (Exod. XX, 5), tenet eos utique
antequam per regenerationem ad testamentum novum
incipiant pertinere, quod testamentum prophetabatur
cum dicitur per Ezechielem, non accepturos
filios peccata patrum, nec ultra futuram in
Israel parabolam hanc: Patres manducaverunt
uvam acerbam, et dentes filiorum obstupuerunt (Jerem.
XXIX, 31). Item ideo est instituta regeneratio,
quia vitiosa est generatio usque adeo, ut de legitimo
matrimonio procreatus dicat: In iniquitatibus
conceptus sum, et in peccatis concepit me mater
mea (Psal. L, 7). Neque enim hic dixit, in iniquitate
vel peccato, quia et in verbo uno quod in omnes
homines pertransiit, tam magnum est ut mutaretur
vel converteretur in necessitatem mortis
humana natura. Reperiuntur, sicut supra disserui,
plura peccata, et alia parentum, quae et reatu obligant
filios, nisi gratia divina subveniat. Sed de
peccatis aliorum parentum ab ipso Adam usque ad
patrem suum disceptari potest, utrum omnium
malis actibus et multiplicatis delictis originalibus
qui nascitur implicetur, ut tanto pejus quanto posterius
quisque nascatur. Haec tamen beati Augustini
dicta magis ad opinionem aliorum, sicut ipsemet
innuit, probabilem, quam ad ipsius assertionem
referenda videntur. Quis namque Jeremiam et
Joannem Baptistam sanctificatos in utero longe
posteriores quam Cain deteriores nasci arbitretur?
Denique et Dominus Jesus ex multis peccatoribus
patribus originem ducens secundum carnem longe
post Cain natus est ex Virgine. Et cum plures quam
Cain peccatores haberet antecessores, nihil tamen
ei obfuit numerositas talium patrum, quorum carnem
accepit in Virgine. Sed vero illud in admirationem
venire debet, quod cum originale peccatum
condonatur, status immortalitatis, qui per ipsum
amissus est, non recuperatur. Satis quippe ad divinae
gratiae largitatem nobis debet esse, si vel gravissimam
et aeternam evitemus mortem, quia per
illud peccatum incurrimus utramque. Non est enim
aliud Deum condonare peccatum, quam aeternam
ejus relaxare poenam. Ad hoc enim, ut arbitror,
poena ista corporalis et transitoriae mortis reservatur,
ut eo minus vitam habere temporalem appetamus,
quo facilius eam finiri prospicimus, et aerumnis
subjacere, et eam amplius diligamus quae vere
beata est, et finem non habet. Haec de originali peccato
non tam pro assertione quam pro opinione,
nos ad praesens dixisse sufficiat. Nunc ad expositionem
litterae redeamus.

Lex autem subintravit. Ac si aliquis quaereret:
Quid ergo egit lex ante adventum Christi, si postea
Christus adveniens peccata abstulit? Respondet
quia lex non solum peccata non abstulit, sed
auxit, ut necessario Christus ad auferendam quoque
habitudinem peccatorum descenderet. Et hoc
est lex scilicet scripta subintravit, post naturalem,
ut abundaret delictum. Hoc autem dictum est, quomodo
si dicatur de aliquo, exivit ut moreretur, id
est exivit, et propterea mors est subsecuta, non
quod hac intentione exiret. Sic et per hoc quod
lex data est populo rebelli, peccatum per transgressionem
plurimam abundavit. Ubi autem, id est
in eodem populo, in quo per transgressionem etiam
legis scriptae, abundavit peccatum, superabandavit
et gratia, Christi, id est bona ab eo gratis non pro
meritis collata, tum quia ibi salutem nostram
specialiter operatus est, tam patiendo scilicet quam
praedicando. Unde ait: Non sum missus nisi ad
oves quae perierunt domus Israel (Matth. XV, 24),
vel remittendo peccata, aut miracula faciendo,
sive patiendo, resurgendo, ascendendo, Spiritum
sanctum mittendo quam apostolos et priores electos
inde colligens, per quos universus postmodum
orbis acquisitus est Deo. Abundasse peccatum
dicit, et superabundasse gratiam, quae non
solum peccatum abstulit, verum etiam virtutes
contulit et multiplicavit, tam visibiliter in miraculis
quam spiritualiter in interioribus animae bonis,
ut sicut, id est ad hoc abundavit haec gratia,
id est dona a Christo gratis collata, ut ipsa regnat
per justitiam, id est regnum justitiae in nobis
aedificet, quae omnibus imperet libidinibus, et illicitos
refrenet motus, praeparando nos ita, in vitam
aeternam, et hoc, per Christum seipsum pro nobis
hostiam offerentem. Sicut antea regnavit, id est
regnum suum et dominium habuit, in nobis peccatum,
ducens nos ita, in mortem, scilicet aeternae
damnationis.

CAPUT VI.

Quid ergo dicemus? etc. Quandoquidem ubi abundavit
delictum scilicet quasi diceret aliquis:
Quid dicemus nisi ut perseveremus in peccato, ut
sic in nobis gratia abundet, sicut in illis? Absit!
inquit Apostolus ex sua parte, hoc concedamus,
scilicet perseverandum unquam esse nobis aliqua
occasione in peccato. Qui enim mortui sumus peccato.
Ac si diceret: Non est nobis permanendum
in peccato, quia nec manendum aliquo modo, cum
ei sumus jam mortui, per gratiam scilicet nobis
collatam de remissione etiam peccatorum, An ignoratis;
ac si diceret, etiam ipso sacramento et
similitudine mortis Christi, quam accepistis in baptismo,
admonemini postquam mortui facti estis
peccato, non esse vivendum in illo. Sicut enim
ille semel mortuus corpore semel resurrexit a morte,
non ultra scilicet moriturus, ita et vos a morte
animae, id est peccato, per gratiam baptismi Christi,
non Joannis, liberati, redire ad peccatum non
debetis. Et hoc est: Nunquid vos qui ita opponitis,
ignoratis sacramentum, id est sanctificationem
baptismi Christi, id est ignoratis quod quicunque
baptizati sumus in Christo Jesu, id est baptismate
ejus potius quam Joannis, sumus baptizati in
morte ipsius? id est in similitudine et significatione
corporalis mortis. Sicut dictum est, ut videlicet
sicut ille semel mortuus est corpore, et resurrexit,
ita et nos semel mori peccato nitamur, et
non ultra velle peccare, etiamsi per poenitentiam
valeamus resurgere. Consepulti enim. Post similitudinem
mortis et sepulturae adjungit etiam resurrectionis,
dicens nos ad hoc in baptismo consepultos
esse Christo in morte peccati, id est similitudine
tridua ejus sepulturae, per quam morimur
peccato, accepisse, ad hoc, inquam, ut, Quomodo
Christus semel resurrexit, semel iterum casurus
in mortem, per gloriam Dei Patris, id est
per potentiam divinitatis, quae specialiter nomine
Patris exprimatur, ita nos ambulemus per gradus
virtutum, quae novum hominem faciunt, non revertentes
ad vitia quae sunt mors animae. Si enim.
Dixi nos accepisse similitudinem mortis et sepulturae
Christi in baptismo, ut similitudinem resurrectionis
per novitatem vitae teneamus. Et merito,
Quia si complantati fuerimus similitudini mortis
Christi, id est si in gratia baptismatis, quae est similitudo
mortis Christi, firmiter radicati fuerimus,
sicut ille obedientia mortis sibi injunctae a Patre
immobilis exstitit. Quae quidem mors ejus fuit
quasi plantatio grani fructificandi, et multiplicandi
sicut ipse dicit: Nisi granum frumenti, etc. (Joan.
XII, 24); simul erimus et resurrectionis ejus, id est
perveniemus per gradus virtutum ad resurrectionis
ejus gloriam, sive ad ipsam novitatem vitae, quae est
etiam in terris quaedam similitudo futurae vitae,
quam resurgendo primus Christus nuntiavit. Novitas
vitae est, ut ait Origenes, ubi veterem hominem
cum actibus suis deponimus, et induimus novum
qui renovatur in agnitione Dei. Quotidie sic dici
potest ipsa novitas innovanda esse. Sic enim dicit:
Nam et is qui foris est homo noster corrumpitur,
sed qui intus renovatur de die in diem (II Cor. IV,
16). Qui in fide proficiunt, semper bonis operibus
adjiciunt meliora.

Hoc scientes, id est attendentes et considerantes
in ipso genere mortis Christi significari quod non
simul cum Christo sit crucifixus, id est in nobis, vetus
homo, id est trangressor Adam, ut quemadmodum
scilicet Christus corporaliter crucifixus mortuus
est, ita spiritualiter in nobis veterem hominem
per baptismum mori credamus et crucifigi, id est
omnem transgressionem, per quam imitamur veterem
et priorem Adam, condonari. Et hoc est quod
exponens subjungit, ita ut destruatur in nobis totum
corpus peccati, non unum membrum, id est universa
peccata, tam originale scilicet quam propria,
non hoc tantum vel illa condonentur. Crucifixus
quilibet ita totum corpus extensum habet, ut movere
membra non possit, tanquam omnia sint
mortificata. Per quod significatur in baptizatis
omnia deleta esse peccata. Ut ultra, id est ad hoc
nobis gratia remissionis est collata, ut ei, quantum
possumus, cohaerentes, et in hac munditia permanentes
non serviamus ultra peccato, id est non dominetur
nobis longa peccati consuetudo, quae etiam
nolentes quasi servos in perpetuum retinet, non
tanquam famulos ad horam subjectos habet. Qui
enim. Bene dixi crucifixum esse et mortuum in nobis
veterem hominem, ut amplius ille in nobis peccato
non serviat, quam mortuus quilibet, ut ait
Hieronymus, justificatus est a peccato, id est ab
opere peccati jam alienus, licet penitus voluntate
peccandi non careat, sicut libero caret operandi
arbitrio: Si autem, id est si morte peccati imitamur
mortem Christi. Credimus, id est mente firmiter
tenemus, quia simul etiam vivemus cum Christo,
tam corpore quam anima glorificati in perpetuum.
Cujus quidem vitae perpetuitatem subjungit
dicens, scientes, nunc per experimentum quia nunc
credimus, quod scilicet Christus resurgens ex mortuis,
id est de inter mortuos, quorum unus erat,
jam, id est in praesenti saeculo, non moritur, neque
etiam in futuro: et hoc est, Mors illi ultra non dominabitur.
Sed quid est quod ait, non dominabitur,
quasi prius dominata fuerit, et eum tanquam inimicum
oppresserit. Et fortasse qui usque adeo mortem
visus est expavisse ut diceret: Pater, si possibile
est, etc., et iterum, verumtamen non sicut ego
volo, etc., mori nullatenus voluit, sed permisit? Secundum
divinitatem vero, sicut unum est cum Patre,
ita et unius voluntatis est, juxta quod ipse de
se ait: Nemo tollit animam meam a me, sed ego pono
eam (Joan. X, 18). Et iterum: Potestatem habeo ponendi
animam, et iterum sumendi eam (ibid.). Et
Isaias: Oblatus est, inquit, quia voluit (Isa.
LIII, 7).

Desideravit quidem anima hominis illius salutem
nostram quam in morte sua consistere sciebat, et
propter illam quam desiderabat hanc tolerabat, sicut
infirmus vel sauciatus aliquis propter sanitatem
quam desiderat, multa tolerat aspera coactus, non
spontaneus, per quam sanitatem se adepturum existimat.
Quaecunque autem coactus quis sustinet,
non utique velle, sed magis tolerare dicendus est.
Nihil quippe affligendo gravat aliquem, nisi quod
contra ejus geritur voluntatem. Et in nullo quis
patitur, nisi quod ejus voluntati adversatur. Anima
itaque Christi non tam afflictiones passionum velle
quam tolerare dicenda est. Sed quia etiam Christus
ipse alibi profitetur non se venisse voluntatem
suam facere, sed voluntatem Patris. Unde et pro
magno id merito et virtute reputandum est, cum
amore quis Dei suae penitus abrenuntiat voluntati,
imo et, ut ipse alibi Christus ait, adhuc et animam
suam oderit. Quodam itaque modo mors ipsa humanitati
Christi dominata est, quando eam videlicet
prae augustia sua reformidabat, et transire potius
quam venire volebat, quasi nolens sustinuit
propter injunctam sibi a Patre obedientiam. Qui
etiam sub lege factus est, cum omnino legi nil deberet.
Tale est itaque quod ait Apostolus, Mors
illi ultra non dominabitur, ac si diceret: Non opprimet
nolentem, vel non affliget violenter innocentem.
Quasi enim violentiam mors in eum exercuit,
cum innocentem, et nulli peccato penitus subjacentem
oppressit, quae non nisi peccati causa homini
est immissa. Potest enim convenientius distingui
quod dictum est, jam non moritur, et mors illi ultra
non dominabitur, ut videlicet illud primum ad mortem
corporis, secundum vero ad mortem animae referatur.
Tale quippe est, non moritur jam, ac si dicatur:
Praesentem vitae mortem, id est corporalem
non incurret. Tale est vero, mors illi ultra non dominabitur,
ac si dicatur: Mors illi ulterior, quae in
reprobis corporalem sequitur, et etiam post resurrectionem
impiis dominatur, eum nullatenus opprimet.
Quae videlicet mors omnibus quos arripit dominatur,
et neminem nisi invitum detinere potest.
Hanc autem distinctionem sequens littera exigere
videtur quae ait: Quia enim mortuus est, etc. Hinc
enim probat quod mors illa, quae ultima est, id est
quae post hanc transitoriam sequitur, aeterna illi
non dominabitur, quia ille semel mortuus est in
corpore tantum.

Quod enim mortuus est peccato penitus, id est in
nullo penitus unquam fuit peccato, sive actuali sive
originali, pro quo videlicet peccato mors illa damnationis
debetur, ideo semel tantum mori potuit, ut
dictum est, id est corpore tantum, non anima.
Quod autem vivit. Mortuus est, inquam, sed vivit
jam suscitatus. Et quod vivit, vivit Deo, sicut mortuus
fuerat peccato, imo quia mortuus existit in
praesenti saeculo peccato, necesse est ut in futuro
vivat Deo. Vivit peccato qui vivendo peccat, vivit
Deo qui ab ejus voluntate non discordat. Quod
quidem soli Christo sive in ipso capite sive in ejus
glorificatis membris veraciter assignatur. Ita et vos.
Quod praemisit de capite per similitudinem quamdam
ad membra reducit, ut videlicet peccato moriantur
et Deo vivant. Et quia possent illi dicere se
ignorare quando peccato, quando Deo viverent,
praeveniens atque auferens hanc excusationem, dicit
ut saltem pro existimatione sua et capacitate
suae intelligentiae id implere studeant. Et hoc est
quod ait: Existimate, etc., hoc est ita saltem vivatis,
ut vos non reprehendat vestra conscientia, sed
mundum ad plenum qualiter vivendum sit cognoscatis,
quia et si aliter sapitis, ut ipse alibi Apostolus
ait, id quoque Deus vobis revelavit, corrigendo
scilicet vestrae simplicitatis minus doctam existimationem.
In Christo Jesu, id est per gratiam vobis
in Christo collatam, cum quo vobis collata
sunt omnia, non per merita vestra.

Non ergo. Ad superiora illa revertitur ubi dictum
est: Quid ergo dicemus? permanebimus in
peccato? ut gratia haec, etc. Et multis rationibus
interpositis concludit non esse permanendum in peccato,
id est non oportere aliqua de causa peccatum
regnare in nobis. Continuatio: Quandoquidem
sic vivendum est ut existimetis vos mortuos esse
peccato. Ergo non regnet peccatum in vestro mortali
corpore, hoc est non perseveret in fragilitate
vestrae carnalitatis. Non dicit, non sit, sed non regnet,
id est non dominando perseveret. Quod autem
non dicat, non sit, insinuat dicens: In vestro
mortali corpore, id est in fragili et ad peccandum
prona humanae naturae substantia. Difficile quippe
est, imo quodammodo impossibile, ut quandoque
nostra haec mortalitas ad peccatum inclinetur, sed
cum humanum peccare diabolicum est, non humanum
perseverare. Quomodo autem regnet in nobis
peccatum, et dominium obtineat, determinat subjungens,
ut obediatis concupiscentiis ejus. Quasi
transitum, non regnum in nobis habet peccatum,
quando quod suggerit concupiscentia ratio refrenat.
Tunc vero quasi regnans et dominans stabilem in
nobis mansionem facit, quando malum quod mente
concipimus, opere implemus, vel (quod pejus est)
in consuetudinem ducimus, nolentes id per poenitentiam
emendare. Est itaque obedire concupiscentiae
peccatum ita ad affectum ducere, sicut
prava concupiscentia quae peccati est persuadet.

Sed neque. Non solum non obediatis malae concupiscentiae,
verum et ipsam ita praevenire vestra
providentia studeat, ut cum voluerit dominari non
possit. Quod quidem facietis, si non exhibueritis,
membra vestra arma iniquitatis peccato, id est non
praeparabitis ea instrumenta conceptae animo iniquitatis,
id est malae concupiscentiae, ad peccatum
opere complendum. Tunc autem praeparamus
membra nostra ad malam concupiscentiam quae ad
actum perducitur, quando nimio cibo vel potui indulgemus,
unde lascivire facile caro possit; vel
quando componimus nos atque adornamus, ut mulieribus
placere valeamus; vel quando pugillatorie
vel gladiatorie insistimus, ut per ea quos voluerimus
opprimamus; vel in causis linguam exercemus,
ut inde pecuniam acquiramus; et quibuscunque
modis vel aliquam partem nostri corporis ad
aliquid mali operandum facilem sive habilem efficimus.
Sed exhibete, id est praeparate vos Deo, hoc
est divinae voluntati dicate, utpote per fidem ab
eo spiritualiter suscitati a morte animae. Et hoc est
tanquam exhibete membra vestra. Et quia fides sine
operibus mortua est, addit et membra vestra, scilicet
exhibete arma justitiae Deo, id est instrumenta
quibus omnis ad justa opera utatur, veluti si quis
abstinentia gulam domet, ut quod sibi subtrahit alteri
largiatur, vel manus in labore exerceat, ut habeat
unde tribuat necessitatem patienti, vel aures
praedicationi et oculos sacrae lectioni applicet, ut
alios quoque valeat erudire, etc. Peccatum enim.
Dixi, ut exhibeatis membra vestra Deo, et id praecipue
debetis propter appositam gratiam Evangelii,
et gravissimam poenam legis remotam. Et hoc est
peccatum, id est lex peccati, id est poenae potius
quam gratiae. Vobis, ad Christum jam conversis,
non dominabitur, id est non opprimet atque affliget
illis intolerabilium poenarum vindictis. Unde causam
annectit, dicens:

Non enim sub, id est non estis jam sub legalibus
institutionibus obnoxii, tanquam illo legis jugo gravissimo
pressi, dentem pro dente, oculum pro oculo,
etc., sed sub gratia scilicet Evangelii. Quod scilicet
Evangelium testamentum amoris et misericordiae
est dicendum, sicut illud timoris et vindictae
exstitit. Unde et in laudem Christi Psalmista
praecinit, Diffusa est gratia in labiis tuis, hoc est
dilatatam usque ad inimicos charitatem, juxta
quod alibi dicit: latum mandatum tuum nimis, et
tota tua resonat praedicatio. Quae quidem omnia ita
dimitti praecipit, seu persuadet, ut incassum speremus
remissionem a Deo peccatorum, nisi omnibus
omnes injurias dimittamus. Quid ergo peccabimus?
occasione praemissorum quaestionem interserit atque
solvit dicens: Quid ergo, scilicet dicendum est aut
tenendum? hoc est quaestionem quasi rationabiliter
incurrimus hanc, peccabimus quoniam non sumus
sub lege; id est libertatem hanc gratiae quam accepimus
convertemus ad peccandum, quia scilicet
vindictam hanc corporalem non timemus? Absit!
quod videlicet non esset haec libertas, sed servitus.
Et hoc est quod subdit: An nescitis, id est tam stolidi
estis quod ignoratis, quod servi estis ejus cui
vos praeparatis servos ad obediendum, id est cui vos
sponte traditis non coacti, ut quod praecipit exsequamini;
non attendentes videlicet an non sit faciendum,
sed quod sit ab eo praeceptum, sive peccati,
id est pravae voluntatis ducentis ad mortem,
id est damnationem, quasi suggerem praecipientis
prava opera, sive obeditionis, scilicet servi, id est
bonae voluntatis, seu praeceptionis, cui est obediendum
ad justitiam, id est aliquam justam operationem.
Gratias autem. Dixi sive peccati sive obeditionis,
quasi dubitarem cujus servi sitis; sed gratias,
id est grates Deo, subaudi refero, quod cum fuissetis
prius servi peccati, nunc estis facti servi obeditionis.
Et hoc est, obeditis autem ex corde, id est
amore potius quam timore, in eam formam, id est
secundum illum modum doctrinae, in qua a praedicatoribus
estis eruditi, et sic liberati a servitute
peccati, cui videlicet prius obediebatis. Servi facti
estis justitiae, id est justae vel rectae voluntatis, seu
divinae praeceptionis, quae non solum justa, verum
etiam ipsa est appellata justitia. Humanum dico. Ac
si diceret: et quia nunc a jugo peccati liberati ad
obedientiam justitiae estis traducti.

LIBER TERTIUS.

Humanum dico. Adhortando vos, ut in ea perseveretis,
et quia vos infirmos adhuc et carnales intueor,
id est pronos relabi ad peccata, humanitus
vobis loquor, id est remissius quam justum sit, ut
videlicet si non plus saltem tantum studeatis implere
opera justitiae, quantum studuistis iniquitati deservire.
Et hoc est illud humanitus dictum, propter infirmitatem
carnalitatis eorum, id est quam ex carnalibus
trahunt desideriis, quod statim adjungit dicens:
Sicut enim. Ac si diceret, vere humanum vobis
dico, quia hoc ut videlicet sicut olim exhibuistis,
id est aperte atque impudenter praeparastis, membra
vestra servire immunditiae, id est carnalibus turpitudinibus,
luxuriae vel gulae, iniquitati, id est spiritalibus
vitiis, sicut est ira vel odium in alterum,
seu cupiditas rei alienae: illis, inquam, exhibuistis
servire ad iniquitatem, scilicet perpetrandam, ut videlicet
perversum mentis desiderium in effectum
duceretis, ita praeparate nunc illa servire justitiae,
id est justis desideriis in sanctificatione, id est in
effectum sancti operis. Qui non tam ex infirmitate
quam ex studio peccant, membra sua praeparant
ad iniquitatem, sicut nonnulli calidis utuntur, ut
luxuriae; vel falsis, ut potui vacare diutius possint,
atque ipsa sui corporis membra saepe contra ipsorum
naturam ad turpitudines cogunt. Manum quoque
suam ad iniquitatem perpetrandam praeparat,
si ei gladium providet, quem in eum quem odit
exerceat. E contrario membra sua justitiae praeparat,
si ea sic temperare satagit, et coercere, ne ad
illicita prorumpant; sed ad coronam proficiant: quibus
quidem cum potuit non est transgressus, imo
viriliter in eis omnem pravae suggestionis impetum
exstinxit, et quae eis potuit ad bene operandum
monstravit, ut oculis sacras litteras, auribus lectiones,
manibus eleemosynarum munera vel religiosi
laboris instrumenta.

Cum enim. Bene dixi, quia liberati modo a peccato
servi facti estis justitiae, quia e contrario olim
servi existentes peccati liberi fuistis justitiae, id est
a servitio justitiae alieni. Locus a contrariis. Sicut
servus justitiae dicitur qui ei famulatur, ita e contrario
liber ejus dicitur qui ab ejus servitio remotus
est, id est qui eam implere non curat. Quem
ergo, id est quandoquidem olim ita peccato servistis
a justitia penitus alieni, quem tunc fructum, id est
utilitatem, habuistis, scilicet supra positis, immunditia
scilicet et iniquitate, in quibus, id est de quorum
perpetratione, nunc erubescitis. Et hic est finis
illorum, scilicet ad quod ducit, vel effectus prius eis
debitus mors est, animae videlicet, id est perpetuae
cruciatus poenae. Nunc vero liberati a peccato, id est
a gravi malae consuetudinis jugo, habetis jam hic
fructum vestrum in sanctificationem, id est ipsam
remissionem peccatorum, qua sanctificati estis, habetis
pro remuneratione. Finem vero, id est exitum,
ad quem haec sanctificatio perducit, habetis
jam vobis praeparatum. Vitam aeternam. Merito finem
dicit tam vitam quam mortem animae aeternam,
quae vita ista corporis et morte temporali finitis
extremae consequuntur. Stipendia enim ad duo
illa praemissa. Nam finis illorum, et Hinc vero
liberati etc., ista duo subnectit, stipendia enim, et,
gratia autem Dei, etc., ostendens videlicet qualiter
ad duos illos fines, quos distinxit, mortem scilicet
ac vitam perveniatur. Ad mortem quidem ex justitia,
ad vitam autem ex gratia per Jesum ante collata.
Non sunt enim condignae passiones hujus temporis
ad futuram gloriam, quae revelabitur in nobis
(Rom. VIII, 18). Unde bene remunerationem peccati
de morte vocat stipendium, remunerationem autem
obedientiae Dei de vita aeterna non stipendium, sed
gloriam nominat. Stipendium quippe a stipe nomine,
et penso pensas verbo dicitur. Stipes autem
vel stips dicitur merces quae militibus redditur,
pensato eorum labore, sive considerata dominorum
utilitate. Haymo vero sic ait: Stipendia, id est remuneratio
stipendium dicitur, a stipe pendenda, id
est substantia ponderanda. Antiquitus enim potius
penderabatur pecunia quam numerabatur. Sic continua:
Dixi quia finis illorum, id est immunditiae
et iniquitatis, mors est, et bene, quia omnis peccati
stipendia sunt, id est justa et debita remuneratio
mors, his videlicet qui in eo perseverant: sed vita
aeterna potius est gratia Dei dicenda quam stipendia
nostra, id est gratis potius nobis collata, quam
meritis nostris debita. Et hoc est per Christum Jesum,
per quem Deo reconciliati sumus.

CAPUT VII.

An ignoratis. Dixerat superius Apostolus: Non
enim sub lege estis, sed sub gratia; et rursus hic
novissime adjecit, per Jesum Christum Dominum
nostrum, potius quam per legem, nos nanc gratiam
vitae aeternae assecutos. Unde quia aliquis possit
quaerere: Post legem datam quando aliquis sine
ejus observationibus potest salvari cuicunque apponatur
gratia, convenienti similitudine Apostolus
talem praevenit et solvit quaestionem, ostendens videlicet
quod quemadmodum mulier priore viro defuncto
potest ad alium inculpabiliter transire, ita
populus Dei prius jugo legis alligatus quasi mulier
viro cui debet obedire, potest jam lege defuncta ad
libertatem Evangelii sine culpa meare. Usque ad
Joannem enim, qui interpretatur gratia Dei, id est
ad tempus gratiae singularis adventus Christi, lex
et prophetae. Quod quidem tempus sicut in Epistola
ad Hebraeos ipse commemorat Apostolus, de mutatione
scilicet testamenti, id est de interitu veteris
et nativitate novi, Dominus per Jeremiam promiserat
dicens: Ecce dies veniunt, dicit Dominus, etc.
Continuatio: Dixi nos jam non esse sub lege, nec
jam post Christum eam nobis esse necessariam insinuavi.
Nec hoc quidem mirabile videri debet.
Quia, nunquid ignoratis, fratres, id est non credo
quod ignoretis, quia lex in homine dominatur, id
est ei ab homine est obediendum, quandiu ipsa vivit,
id est tanto tempore quod ei a Domino praefinitum
est et concessum, ut ejus obedientia valeat et
integre in ipsis etiam figuralibus praeceptis custodiatur.
Quod autem interponit, scientibus autem loquor,
id est vobis qui legem jamdudum didicistis,
ostendit hanc invectionem ad eos qui ex Judaeis
crediderant, specialiter spectare, de quibus quasi
causam hic interserit, quod id quod dicit non ignorent,
quia legem didicerunt, quae hoc docet, tempus
videlicet eam habere praefixum, vel a Deo determinatum,
ut non semper ut dictum est vivat, sicut
supposito Jeremiae testimonio confirmatur, sive aliis
Veteris Testamenti locis.

Nam quae. Probat competenti similitudine, quia
lex ex eo tempore tantum quo vivit dominari habet
populo subjecto. Quia et vir quilibet uxori sibi alligatae
non habet dominium, nisi dum vivit. Et hoc
est: Nam quae sub viro est mulier, id est ei tanquam
superiori copulata est, eo vivente alligata est legi
ipsius, id est legi maritali, ut videlicet alii nubere
non possit. Ergo vivente, quia scilicet alligata est ita
legi matrimonii. Itaque fratres. Praemissam adaptat
modo similitudinem, dicens, et ita id est quemadmodum
vos qui primitus legi vivebatis per obedientiam
ei subjecti, mortui jam facti estis ei per
corpus Christi, id est per ipsam praesentiam veritatis
in Christo vobis exhibitam. Cujus quidem veritatis
umbra in lege praecessit. Postquam enim res
ipsa venit, quae per se sufficit, jam non est opus
figuris illis, quae in signum rei futurae praecesserunt,
et in spe tantum illius venerabiles aestimantur, ne
si et figurae illae adhuc perseverarent adhuc exspectaretur
futurum quod jam est praeteritum; et Judaei
de sua adhuc vetustate gloriantes nostrae insultarent
novitati et amplius de operibus ipsis quam de
fide Christi nonnulli considerent, quam sine operibus
minime sufficere crederent. Notandum vero quod
cum, juxta similitudinem inductam, convenientius dicendum
videretur legem nobis fuisse mortuam quam
nos legi, quia tamen eadem est sententia nil refert
sive hoc sive illo modo dicatur. Ut sitis alterius, id
est Christi, ejus tantum obedientiae atque evangelicae
doctrinae praeceptis alligati. At ne quis opponeret
ipsum quoque Christum jam fuisse mortuum, et sic
a jugo ejus jam suos absolutos esse, provide adjunxit,
qui ex mortuis resurrexit, id est de inter mortuos
propria virtute in vitam se erexit perpetuam,
ut spe et desiderio ejus gloriae accensi fructificemus
non mundo, sed Deo, id est spiritualibus bonis
quibus oblectatur Deus potius abundemus quam
mundanis et terrenis, quae Judaei semper avide requirebant,
quorum, juxta litteram quam insistunt,
nulla nisi terrena promissio reperitur, ut ita mundo
potius quam Deo fructificare ex promissione legis
dicendi essent. Quod enim Deus illum durae cervicis
populum amplius desiderare noverat, eis promittebat,
ut sic magis eos qui carnales erant, id
est carnalibus potius quam spiritualibus bonis intenti,
ad obedientiam alliceret. Et attende quod cum
ad hoc quod promisit, ut sitis alterius qui ex mortuis
resurrexit, adjunxit ut fructificemus Deo; non
ait ut fructificetis, sed ut vos et nos pariter, id est
omnes fructificemus, sive praedicando sive obediendo.

Cum enim essemus. Dixi ut sitis alterius discipuli,
scilicet et imitatores quam hucusque fuistis, ut
fructificetis Deo, id est, ut sitis spirituales per desiderium
potius quam carnales, sicut olim fuistis
temporalem legis promissionem sequentes. Et merito
sic monet, quia tunc per illam legis promissionem
vos carnalium desideriorum amatores nequaquam
spiritualem Deo fructum reddere poteratis,
sed morti potius, id est mortalem et damnabilem
habebatis fructum magis ac magis semper per concupiscentiam
terrenis adhaerentes, juxta quod scriptum
est:

Crescentem sequitur cura pecuniam.
(HORAT., Od. lib. III, od. 16, v. 18.)

Et alibi:

Crescit amor nummi quantum ipsa pecunia crescit.
(JUVEN., Satyr. 14, v. 139.)

Sic lege, Cum essemus in carne, id est carnalibus,
non spiritualibus desideriis inhiantes, passiones
peccatorum, id est concupiscentiae diversae nos peccare
facientes, ut sit quasi intransitive dictum,
passiones peccatorum, id est quae peccata erant, sicut
dicitur creatura salis, vel substantia aut corpus
lapidis, id est creatura quae est sal, vel substantia
aut corpus quod est lapis. Quae quidem passiones,
erant per legem, laudantem scilicet atque
pollicentem eorum quae multum desiderabant magnam
abundantiam, terram videlicet optimam lacte
et melle manantem, et pacem et prosperitatem in
ea maximam, et vitam longaevam, et quidquid ad
terrenam pertinet felicitatem, quam praecipue desiderabant.
Et quorum quidem laude, promissione,
et spe amplius in eorum desiderium accendebatur,
quam si ea minime sperarent, vel tanta esse didicissent.
A quibus enim ideo desperamus, non multum
aut diu eorum desiderio tenemur. Operabantur
in membris nostris, ut fructificarent morti, hoc
est damnationis mortalem nobis acquirebant exitum.
Concupiscentiae operantur in membris, quando
conceptum mente desiderium per aliquod membrum
opere implemus, ut per genitalia libidinem, per manus
furtum aut rapinam. Nunc autem absoluti sumus
ab obedientia illa legis, quae pro remuneratione, ut
dictum est, temporalium impendebatur. Ita ut
jam serviamus Deo, mente potius quam opere spiritualiter
illas legis figuras magis quam corporaliter
adimplentes, sicut alibi dicitur: Littera enim occidit,
spiritus autem vivificat (II Cor. III, 6). In novitate
spiritus, id est in spiritualibus desideriis et
intelligentia, quae ante non erant, et non in vetustate
litterae, id est in antiquis operibus quae juxta
litteram tantum fiebant, sicut erat carnalis circumcisio,
observatio Sabbati, sacrificia et alia innumera.

Quaerit fortassis aliquis, cur etiam promissionem
aeternae vitae lex non habuerit, ut non solum terrenorum,
verum et coelestium donorum desideriis
amplius ad obediendum populus alliceretur; sed
quia imperfecta habuit praecepta, sicut alibi idem
Apostolus commemorat, dicens quod lex ad perfectum
nihil adduxit (Hebr. VII, 19). Et Veritas per semetipsam:
Audistis quia dictum est antiquis, etc.
(Matth. V, 21). Et: nisi abundaverit justitia vestra,
etc. (ibid., 20). Non potuit ejus esse remuneratio
perfecta, nec terrenis desideriis coelestia competebant,
neque Deo aliquis tam pro terrenis quam pro
coelestibus serviens aptus esse potest. Unde Veritas
per semetipsam admonet dicens: Nesciat sinistra
tua quid faciat dextera tua (Matth. VI, 3), id est ne
admisceas in aliquo tuo opere terrenam intentionem
coelesti, ut simul pro transitoriis et aeternis bonis
obedias Deo. Sed fortasse dum propositae quaestionis
nodos solvere cupimus, majores ex ipsa solutione
incurrimus. Cum enim in lege de dilectione et
Dei et proximi praeceptum sit, et haec duo praecepta
sufficiant ad vitam. Unde et Dominus diviti quaerenti
quid faciendo vitam aeternam possideret, respondit
ut haec duo praecepta servaret et sufficerent,
et Paulus ipse plenitudinem legis esse dilectionem
profitetur. Mirabile videtur quod lex ad perfectionem
nihil duxerit, et quod ipsa non suffecerit ad vitam,
ut merito propter hoc evangelica deberet abundare
justitia. Revera quia praecepta legis sive de dilectione
sive de aliis ad perfectum non duxerint,
id est ad salutem sufficere non poterant, sed necesse
erat ut veniret Christus, qui est finis et consummatio
legis, cum videlicet sine ipso in lege promisso
lex adimpleri nullatenus valeret. Sed et si diligenter
verba legis scrutemur, nusquam lex nomen
proximi nisi ad homines ejus populi, id est Judaici
extendit, nec usquam apud nos in tota lege Moysi
scriptum reperitur, diliges proximum, sed diliges
amicum tuum (Levit. XIX, 18). Quod quidem et Dominus
ipse diligenter attendens, cum ei mandata
legis dives interrogatus recitaret et diceret: Diliges
proximum tuum sicut teipsum (Matth. XIX, 19),
proximum pro amico vel benefactore poni ex adjuncta
parabola patenter insinuavit, ostendens ex
ipso divitis judicio eum tantum qui misericordiam
impenderat illi qui inciderat in latrones, proximum
ejus exstitisse. Ac per hoc manifestum est cum dilectio
proximi ad amicum tantum secundum litteram
legis accommodetur, nequaquam praeceptum dilectionis,
quod in lege est, perfectum esse sicut est
Evangelii, in quo praecipimur et inimicos diligere,
atque eis quoque benefacere, ut simus perfecti sicut
Pater coelestis, qui solem suum facit oriri super
bonos et malos (Matth. V, 44, 45). Quod quidem
ipse Apostolus attendens, non ait, qui diligit proximum,
justitiam vel Evangelium adimplet, sed, legem
adimplet (Rom. XIII, 8).

At vero rursus gravem quaestionis nodum incurrimus,
quod diviti interroganti quid faciendo vitam
aeternam possideret, et ab ipso postea recitatis duobus
de dilectione Dei et proximi mandatis, respondit
ei dicens: Hoc fac, et vives (Luc. X, 28), praesertim
cum ipse alibi dicat: Si enim diligitis eos
qui vos diligunt, quam mercedem habebitis? (Matth.
V, 46.) Sed profecto nemo melius vel proximus vel
amicus intelligendus erat, quam is quem designabat
Samaritanus ille, qui misericordiam vulnerato impenderat,
id est Christus qui profecto proximus erat
Judaeis tam cognatione quam verae charitatis affectu,
vel beneficiis innumeris, sive scilicet praedicando,
sive miracula faciendo. Si ergo dives ille
omnem tunc proximum sive amicum diligeret, utique
per Christum. Et sic ei et praeceptis ejus cohaerendo
vitam utique meretur aeternam. Nec tamen
ideo praeceptum de dilectione proximi et amici vel
benefactoris, quod lex dederat, perfectum exstiterat,
cum nequaquam omnem hominem comprehenderet,
tam amicum scilicet quam inimicum, licet
etiam in tempore Christi videretur, imo per ipsum
Christum qui jam advenerat, et proximus, ut dictum
est, factus fuerat; perfectionem autem tunc haberet
mandatum sive lex, si ex se ita sufficeret ut nihil
unquam ad integritatem justitiae deesset obedientibus
sibi, nec opus esset aliud adjungi. Quod nequaquam
verum est, cum ante adventum Christi illorum
qui tunc erant proximorum et amicorum dilectio
imperfecta esset, nec usque ad inimicos extenderetur,
sicut postea per Christum extensa est.
Quod vero supradiximus proximum in lege secundum
litteram non omnem hominem accipi, non solum
ex ipsa lege, verum etiam ex nonnullis ecclesiasticorum
doctorum testimoniis astrui potest.

Unde Ambrosius super Epistolam Pauli ad
Romanos, ubi dictum est: Nemini quidquam debeatis,
etc. (Rom. XIII, 8). &#171;Pacem vult, inquit,
nos habere, fieri si potest, cum omnibus; dilectionem
vero cum fratribus. Et hoc erit nulli quidquam
debere, unicuique pro loco suo officium exhibere.&#187;
Item infra . &#171;Dilectio proximi malum
non operatur (ibid., 10). Malum non operatur, quia
bona est dilectio, nec peccari potest per illam, quae
legis perfectio est. Sed quia tempore Christi addi
aliquid oportuit, non solum proximos, sed etiam
inimicos diligi praeceptum est. Unde: Plenitudo legis
dilectio est (ibid.), ut justitia sit diligere proximum,
abundans vero et perfecta justitia etiam inimicos
diligere.&#187; Haec coelestis justitia est, haec Deo
Patri similes facit, qui et non colentibus se annua
dona largitur. Nec nos latet plurimos sanctorum
Patrum in ipso de dilectione proximi mandato omnem
hominem proximum intelligere, atque id verisimilibus
confirmare rationibus. Unde Augustinus
De doctrina Christiana lib. I , utrum ad illa
duo praecepta et dilectio angelorum pertineat quaeri
potest. Nam quod nullum hominum exceperit qui
praecepit ut proximum diligamus, et Dominus
ostendit, et Paulus apostolus. Item duo praecepta
protulerat, atque in eis pendere totam legem et
prophetas dixerat. Item Dominus ait, Vade et fac
similiter, ut videlicet eum esse proximum intelligamus,
cui vel exhibendum est officium misericordiae
si indiget, vel exhibendum si indigeret. Ex quo
est jam consequens, ut et ille a quo nobis vicissim
exhibendum est, proximus sit noster. Proximi
enim nomen ad aliquid est. Nec quisquam esse
proximus nisi proximo potest. Item: &#171;Paulus
dicit: Nam non adulterabis, non homicidium facies,
non furtum facies, non concupisces, et si quod est
aliud mandatum, in hoc sermone recapitulatur.
Diliges proximum tuum tanquam teipsum (Rom.
XIII, 9, 10).&#187; Item: &#171;Quisquis ergo arbitratur
non de omni homine Apostolum praecepisse, cogitur
fateri quod scelestissimum est visum fuisse
Apostolo non esse peccatum. Si quis aut non
Christiani aut inimici adulteraverit uxorem,&#187; etc.
Item : &#171;Jam vero si vel cui praebendum, vel a
quo a nobis praebendum officium misericordiae, recte
proximus dicitur, manifestum est hoc praeceptum
quo jubemur diligere proximum, et sanctos
angelos contineri, a quibus misericordiae impenduntur
officia.&#187;

Haec quidem diligentissimi doctoris nostri Augustini
verba, omnino convincere videntur proximum
in lege omnem hominem intelligendum. Alioquin
per proximi dilectionem nequaquam impleri
lex videretur, quae etiam de alienigenis multa praecipit,
quorum offensio sicut et proximorum vitanda
est. Sed cum duo dilectionis sint rami,
dilectio scilicet Dei, cujus Veritas ipsa primum et
maximum dicit esse mandatum, et dilectio proximi,
quando per dilectionem proximi lex impletur, nisi
haec dilectio illam quoque complectatur, cum nemo
rectius nobis proximus vel amicus sit intelligendus
quam ipse Conditor noster et Redemptor, a quo
tam nos ipsos quam omnia bona habemus, sicut
ipse Apostolus commemorat dicens: Quid autem
habes quod non accepisti? (I Cor. IV, 7.) De cujus
quidem circa nos ineffabili charitate alibi dicit:
Commendat autem suam charitatem Deus in nobis,
quoniam sic cum adhuc peccatores essemus, Christus
pro nobis mortuus est (Rom. V, 8). Item rursum:
Proprio Filio suo non pepercit, sed pro nobis omnibus
tradidit illum. Et per semetipsum Filius ait: Majorem
charitatem nemo habet ut animam suam, etc.
(Joan. XV, 13). Unde hunc spiritualiter proximum
in hoc dilectionis mandato Origenes intelligens, in
sequentibus hujus Epistolae ait: &#171;Si diligentius
requiras quis sit proximus noster, disces in Evangelio
illum esse qui jacentes nos inclinatos ad stabulum
Ecclesiae detulit, et stabulario Paulo, vel
ei qui Ecclesiae praeest duos denarios Veteris ac
Novi Testamenti ad nostrae curae concessit expensas.
Hunc proximum si diligamus, legem implemus.
Finis enim legis Christus (Rom. X, 4). Cum itaque
proximi nomen etiam Deum, et maxime ipsum
comprehendat (neque enim aliter dilectio proximi
impleret legem) constat profecto per ipsam quoque,
sicut et per dilectionem Dei, legem impleri, quia
qui Deo vere per dilectionem cohaeret, nullum
ejus praeceptum contemnit, sicut scriptum est: Si
quis diligit me, sermonem meum servabit (Joan. XIV,
23). Quomodo etiam vera potest esse dilectio: quae
charitas dicitur, nisi ad Dominum referatur. Et ipse
Augustinus De doctrina Christiana lib. quarto :
&#171;Charitatem voco motum animi ad fruendum Deo
propter Deum.&#187; Idem lib. De moribus Ecclesiae
contra Manichaeos : &#171;Scriptum est quia propter
te afficimur tota die (Psal. XLIII, 22):&#187; &#171;Charitas
non potuit signari expressius quam quod dictum
est propter te:&#187; Quisquis ergo charitate Deo cohaeret
qua scilicet sola discernuntur filii Dei a filiis diaboli,
atque ideo ejus satagit obtemperare praeceptis, implere
studet tam ea quae pertinent ad alienos quam
quae attinent ad proximos, et in utrisque pariter
divinam sequi voluntatem nititur. Nihil ergo refert
ut salva reverentia patrum seu fratrum loquamur
et longe a perfectione Evangelii legem absistere
fateamur, omnemque insuper tam apostolicam
quam evangelicam auctoritatem conservemus. Nihil,
inquam, refert sive proximum in lege omnem hominem
intelligamus, sive minime: dummodo, ut
dictum est, in proximo comprehendatur Deus, et
dilectionem quoque Dei dilectio includat proximi.
Quippe cum dicitur, diliges proximum tuum (Matth.
XXII, 39), atque additur sicut teipsum, quomodo
implere id possemus, nisi et nos ipsos diligeremus?
Quomodo autem diligere vel nos ipsos possumus,
si mandata Dei contemnentes inique agamus? Qui
enim diligit iniquitatem, odit animam suam (Psal.
X, 6).

Quid ergo dicemus? lex peccatum est? Continuatio:
Dixi passiones peccatorum per legem olim
operari, ut utile etiam nobis esset a lege absolvi
quasi a peccato. Quid ergo dicemus, id est quid
de lege sentiendum est quam bonam putabamus?
nunquid jam ipsa non videtur potius mala
dicenda esse quam bona? Et hoc est quod quasi
sibimet objiciendo ait: Nunquid lex peccatum est,
id est ad damnationem potius quam ad salutem
pertrahens, ut videlicet damnationem potius quam
salutem nobis promereatur, et solummodo nocere,
non juvare queat, et in se nihil boni habeat
magis quam peccatum? Absit! ut hoc videlicet credamus.
Sed peccatum, id est imo potius peccato
contraria est, ipsum penitus docendo et prohibendo
ut caveatur, ita ut non solummodo facta, verum etiam
concupiscentias inhibeat, sicut et Evangelium, sed
longe minus, cum ipsa videlicet ad ea tantum quae
proximi sunt, eas restringat, dicens: Non concupisces
rem proximi tui, nec desiderabis quae illius sunt
(Exod. XX, 17). Quare autem necesse esset peccatum
doceri a lege praetermittit, dicens quia ante documentum
legis, in quo praecipue peccabatur, ignorabatur,
in corde videlicet magis quam in opere.
Et hoc est quod de se dicit in persona generali hominum,
quorum jam per transgressionem priorum
parentum obtenebrata tunc erat, ut potius opera
quam desideria culparent: Peccatum non cognovi,
id est discretionem ad veram notitiam peccati non
habui, nisi per documentum legis, quia id in quo
tantummodo videlicet vel maxime peccatur, id est
concupiscentiam peccatum esse ignorabam. Et hoc
est quod supponit: Nam concupiscentiam, id est
pravum animi desiderium, in ambitione scilicet
terrenarum vel carnalium voluptatum nesciebam
esse, videlicet quod ipsa esset, peccatum, nisi lex
id docendo diceret: Non concupisces, id est non
interdiceret concupiscentiam, licet non generaliter,
sed de rebus, ut dictum est, proximi. Nota quod
cum dicitur, Non concupisces, simul et docetur peccatum,
et prohibetur ut vitetur. Unde legem penitus
bonam esse convincit, quia quidquid suum est
bonum, sive in docendo scilicet, sive in prohibendo,
nec vitio legis, sed hominum est imputandum; si
peccatum post legem abundavit, et deteriores et
inexcusabiliores effecti sumus post doctrinam praeceptorum
et negligentiam eorum, quam ante, secundum
quod scriptum est: Servus sciens, et non
faciens voluntatem domini sui, vapulabit multis.
Item: Melius est non cognoscere viam veritatis,
quam post agnitam retro abire. Bene itaque dictum
est: Absit ut lex peccatum sit, id est inutilis et
mala ex se, sed tamen occasione peccati quod ante
non erat ex ipsa accepimus, sicut ex nonnullis
bonis quae Deus erat, saepe concupiscentiam incurrimus
si his careamus, vel superbiam, si ipsa habeamus.
Non tamen ideo mala sunt ipsa dicenda,
si male ipsa desideremus, vel male ipsis utamur.
Sic lege, peccatum, id est poena et afflictio hujus
vitae temporalis, quam ex culpa priorum parentum
sustinemus, operata est in nobis omnem concupiscentiam,
quorumlibet scilicet terrenorum, bonorum,
ut per eorum videlicet abundantiam omnem praesentium
aerumnarum evitemus anxietatem. Et quomodo
id operata sit demonstrat dicens:

Accepta occasione per mandatum, id est per legis
obedientiam haec terrena bona promittentis. Quod
enim lex propter obedientiam sui hoc promittebat,
non videbamur peccare, quantumcunque illa concupisceremus,
si requisitam obedientiam impederemus.
Hoc autem quod hoc loco peccatum nominat,
ipsum fomitem et nutrimentum peccati esse insinuat,
de quo nobis in praecedenti libello, cum de
originali peccato ageremus, non est praetermissum.
Sine lege enim, id est antequam lex praecepta et
promissiones auferret, peccatum illud, id est fomes
ille, ut dictum est, peccati, etsi tunc etiam erat,
quia minores habebat vires ad exsuscitandam concupiscentiam
quam postea. Quo enim certius id
quod desideramus exspectamus, amplius in ejus
concupiscentiam accendimur, sicut supra meminimus.
Ego autem vivebam aliquando, id est aliquo
modo, si non ex toto, morte illius fomitis carebam,
et quasi sine concupiscentia eram ad comparationem
subsecutae post legem concupiscentiae. Sed
cum venisset mandatum, lege data, revixit peccatum,
id est post praeceptum invaluit concupiscentia, vel
revixit in prole quod praecessit in parente, id est
concupiscentia ita est nobis post praeceptum excitata,
sicut in primis parentibus post praeceptum
inchoata, praesertim cum saepe etiam ardentius
desideretur quod prohibetur, juxta illud poeticum.

Nitimur in vetitum semper, cupimusque negata.

(OVID., Amor. lib. III, eleg. 4, vers. 17.)

Ego autem mortuus sum. Qui prius quasi infirmus,
non mortuus eram, et quasi corrigendus, non damnandus;
flagellandus, non occidendus, minore merito
si qua erat concupiscentia stimulatus. Et inventum
est mihi, id est occasione legis, ut dictum
est, ex qua melior esse debui, factus sum longe deterior,
et unde vitare peccatum debuit, amplius incurri.
Et hoc est quod subjungit: Nam peccatum
accepta occasione, id est inventa causa incitandi nos
ad concupiscentiam per mandatum, id est legem,
de cujus obedientia nimium praesumebamus, seduxit
me, id est fefellit reputans me scilicet singulariter
Deo charum esse, propter obedientiam legis
quam ei exhibebam, ut vix aut nunquam de damnatione
mea vererer quidquid facerem, et maxime
concupiscentiam promissorum quantacunque esset
non arbitrans esse damnabilem, cum praeceptis
obediremus, pro quorum obedientia illa erant promissa.
Et per illud me occidit, id est damnavit.
Itaque lex quidem: quandoquidem lex ad cognitionem
peccati, et ad vitam data est potius quam
ad mortem, ergo lex quidem sancta est, id est in
nullo vitiosa sive culpabilis, et mandatum ejus sanctum,
nihil jubens atque prohibens, nisi quod oportet,
atque ideo justum in se et bonum, id est utile
ac salubre obedientibus.

Quod ergo bonum est. Duo dixit, scilicet et mandatum
ejus bonum, et per illud tamen accepta occasione
se esse occisum. Unde quasi rationabiliter
objiciens quaerit ergo quod bonum est in seipso,
videlicet praeceptum factum est mihi mors, id est
damnatio. Absit! Nulli enim debet dici damnabile
praeceptum, nisi cujus obedientia damnosa est, sicut
fuit praeceptum diaboli ad Evam. Sed peccatum.
Dixi quia mandatum bonum est, nec mihi nec alicui
mors, id est damnabile dicendum est; sed tamen
ipsum causa quodammodo mihi damnationis factum
est, ex ipso ut dictum est occasione concupiscentiae
accepta, juxta illud historiographi: &#171;Omnia
enim mala orta sunt ex bonis initiis.&#187; Sic lege:
Sed peccatum, id est fomes ille, ut diximus, peccati,
per bonum, subaudi mandatum legis, sive per legem
ipsam ut supra monstravimus, operatum est
mortem animae, id est omnem concupiscentiam, ita
ut appareat peccatum, id est culpa illa concupiscentiae
sit manifesta, et inexcusabilis, et ita ut sit
maxima. Et statim quod maxima sit ostendit, dicens,
ut peccatum, id est fomes ille supradictus peccati,
fiat peccans supra modum, id est ad peccandum
nos maxime inclinans, per mandatum, id est occasione
accepta, ut dictum est, ex lege.

Forte quaerat aliquis quomodo mandatum legis,
seu ipsa lex bonum dicatur, vel ad vitam datam,
vel quare etiam Deo datum, si salvare obedientes
non poterat? Ad quod respondemus legem in hoc
esse datam ad vitam, ut etiam populo Dei vitae
aeternae meritum initiaret, non perficeret, et ideo
bona tantummodo, quia omnia ejus, ut dictum est,
justa sunt praecepta, etiam secundum litteram, si
non perfecta, et causas habent rationabiles quaecunque
Dominus praecepit, etsi ea ignoremus. Fuit
autem magnae dispensatio providentiae, rudi adhuc
penitus et indisciplinato populo ac durae cervicis
semper atque rebelli inchoationis aliqua, non perfectionis
dare mandata, ut saltem in aliquo addiscerent
obedire qui nullam adhuc, aut pene nullam
expertus fuerat obedientiam, ut poeta meminit:

Est quodam prodire tenus, si non datur ultra.

(HORAT., Epist. l. I, ep. 1, vers. 32.)

Nec nos cum jumenta domamus, magna eis onera
primum imponimus, sed in parvis eorum primitus
excitatam insolentiam ad magna perferenda paulatim
conducimus. Credimus tamen eos omnes qui
imperfectioni mandatorum amore Dei potius quam
timore obtemperabant, ante diem sui exitus, quod
de perfectione ei per ignorantiam deerat, quod lex
tacuerat, vel per spiritualem aliquem doctorem,
vel per internam divinae gratiae inspirationem ei
revelari. Multos quippe homines spirituales, atque
jam per inspirationem doctrina evangelicae praedicationis
instructos prior ille populus, qui etiam habuit
inimicorum quoque dilectionem, non solum
scriptis, verum etiam factis plurimum docuerunt.
Unde Psalmista: Si reddidi, inquit, retribuentibus
mihi mala, etc. (Psal. VII. 5). Et iterum: Cum his
qui oderunt pacem eram pacificus (Psal. CXIX, 7). Qui
etiamsi inimicum suum Saulem sibi a Domino
in manus traditum non solum non occidit, sed etiam
occisum graviter planxit, et eum qui se ejus occisorem
professus est morte statim punivit. Salomon
quoque beneficentiam in inimicos commendans ait:
Si esurierit inimicus tuus, ciba illum, etc. (Prov.
XXV, 21.) Longe tamen a perfectione evangelica tam
legis quam prophetarum dicta disjuncta sunt. Ad
quam quidem perfectionem discipulos adhortans
Veritas dicebat: Mandatum novum do vobis, ut diligatis
inimicos vestros, sicut dilexi vos (Joan. XIII,
34). Haec est illa vera et sincera dilectio, quam Apostolus
describens ait: Non quaerit quae sua sunt,
omnia suffert, omnia credit, omnia sperat, omnia sustinet
(I Cor. XIII, 5, 7), ut etiam pro fratribus animam
parata sit ponere, nec sua tantum illis, sed
seipsam impendere.

Ac si diligenter attendamus quod ait Veritas, sicut
dilexi vos, et Apostolus, Charitas non quaerit quae
sua sunt, revera inveniemus evangelicum de dilectione
proximi mandatum singulare ac novum. Tam
sincera enim circa nos Christi dilectio exstitit, ut
non solum pro nobis moreretur, verum etiam in
omnibus, quae pro nobis egerit, nullum suum commodum
vel temporale vel aeternum, sed nostrum
quaereret; nec ulla propriae remunerationis intentione,
sed totum nostrae salutis desiderio egit. Revera
haec vera et sincera dilectio, quam diligenter
attendens Apostolus tam scripto nobis quam exemplo
commendans, ait: Sicut et ego per omnia omnibus
placeo, non quaerens quod mihi utile est, sed
quod multis, ut salvi fiant (I Cor. X, 33). Certus
tamen debet esse qui sic agit de amplissima tantae
dilectionis remuneratione: nec tamen hac intentione
hic agit, si perfecte diligit, alioquin sua quaereret,
et quasi mercenarius, licet in spiritualibus esset.
Nec jam est charitas dicenda, si propter nos eum,
id est pro nostra utilitate, et pro regni ejus felicitate,
quam ab eo speramus, diligeremus potius
quam propter ipsum, in nobis videlicet nostrae intentionis
finem, non in Christo statuentes. Tales
profecto homines fortunae potius dicendi sunt amici
quam homines, et per avaritiam magis quam per
gratiam subjecti. Quod quidem diligenter beatus attendens
Augustinus in libro Quaest. 83, cap. 35 :
&#171;Nihil aliud, inquit, est amare quam propter semetipsam
aliquam rem appetere.&#187; Rursus idem
id quod scriptum est exponens: Voluntarie sacrificabo
tibi, et confitebor nomini tuo quoniam bonum
est (Psal. LIII, 8). &#171;Quid offeram, inquit, nisi quod
ait, sacrificium laudis honorificabit? (Psal. XLIX,
23.) Cur voluntarie? Quia gratis amo quod laudo,
gratuitum fit quod amatur et quod laudatur. Quid
est gratuitum? ipse propter se, non propter aliud.
Si enim laudas Deum, quod tibi det aliquid, jam
non gratis amas Deum. Erubesce, si te uxor tua
propter divitias amaret, et forte tibi paupertas accideret,
de adulterio cogitaret. Cum ergo te a conjuge
gratis amari vis, tu Dominum propter aliud
amabis? Quod praemium accepturus es, o avare?
Non tibi terram, sed seipsum servat qui fecit coelum
et terram. Voluntarie sacrificabo tibi. Noli ex
necessitate. Si enim propter aliud laudas, ex necessitate
laudas. Si adesset tibi quod amas, non
laudares. Item contemne omnia, ipsum attende: et
haec quae dedit, propter dantem bona sunt.&#187; Item :
&#171;Ipsum gratis dilige, quia melius ab eo non invenis
quid det quam seipsum: aut si invenis melius,
hoc pete voluntarie quod gratis. Quoniam bonum
est nihil aliud nisi quod bonum est.&#187;

Ex his itaque beati Augustini verbis aperte declaratur
quae sit vera in aliquem ac sincera dilectio,
ipsum videlicet propter sua diligi. Denique si
Deum quia me diligit diligam, et non potius quia
quidquid mihi faciat, talis ipse est qui super omnia
diligendus est, dicitur in me illa Veritatis sententia:
Si enim eos diligitis qui vos diligunt, quam
mercedem habebitis? (Matth. V, 46.) Nullam profecto
mercedem justitiae, quia non aequitatem rei dilectae,
sed utilitatem meam attendo. Et aeque alium plus
diligerem, si aeque mihi vel amplius prodesset;
imo nec eum jam diligerem, si in eo utilitatem
meam non sperarem. Unde quamplures et pene omnes
in tam reprobum sensum devoluti sunt, ut
plane fateantur se nullatenus venerari Deum sive
diligere, si eum sibi minime profecturum crederent,
cum tamen ipse non minus diligendus esset,
si eum puniret, cum id non nisi juste faceret,
et ejus praevenientibus meritis, vel aliqua causa
rationabili, quae hoc ipso quod justa esset omnibus
placere deberet. Denique quis aliquem dignum
gratia censeat, quem non sibi gratis, sed
cupiditate retributionis deservire noverit? Si pro
hoc servitio gratiae cuiquam rei sunt referendae,
magis rebus nostris, pro quibus nobis servitia quam
iis qui deserviunt exhibendae sunt. Veluti cum mihi
mercenarius, quem conduxi, pro multa mercede
multum deservit ac proficit, aut cum mihi aliquis
amore alterius, non mei ipsius mihi famulatur. Sed
quae est gratia referenda iis pro quibus id fit, non
eis qui faciunt est reddenda. At fortasse dicis, quoniam
Deus seipso nos non alia re est remuneraturus,
et seipsum, quo nihil majus est, ut beatus quoque
meminit Augustinus nobis est daturus. Unde
cum ei deservis pro eo quod exspectas ab eo, id est
pro aeterna beatitudine tibi promissa, utique propter
ipsum id pure ac sincere agis; et pro illa qua debes
remuneratione, sicut ipsemet admonet, dicens beatos
illos qui seipsos propter regnum coelorum castraverunt
(Matth. XIX, 12). Et Psalmista: Inclinavi,
inquit, cor meum ad faciendas justificationes
tuas propter retributionem (Psal. CXVIII, 112). Ac
tunc profecto Deum pure ac sincere propter se diligeremus,
si pro se id tantummodo, non pro nostra
utilitate, faceremus: nec qualia nobis donat,
sed in se qualis ipse sit attenderemus. Si autem
eum tantum in causa dilectionis poneremus, profecto
quidquid ageret vel in nos vel in alios, quoniam
non nisi id optime faceret, cum, ut dictum
est, aeque diligeremus, quia semper in eo nostrae
dilectionis integrae causam inveniremus, qui integre
semper et eodem modo bonus in se et amore dignus
perseverat. Talis est verus paternae dilectionis affectus
in filium, vel castae uxoris in virum, cum
eos etiam sibi inutiles magis diligunt quam quoscunque
utiliores magis habere possent; nec si qua
propter eos incommoda sustinent, potest amor minui,
quoniam amoris integra causa substitit in ipsis
quos diligunt, dum eos habent non in commodis
suis quae per eos habeant. Quod bene in consolatione
Juliae uxoris Corneliae Pompeius victus et
profuga commemorans ait: &#171;Quod defles id amasti.&#187;
Saepe etiam qui liberalis sunt animi homines,
etiam magis honestatem quam utilitatem sequuntur.
Si qui forte sui consimiles viderint, a
quibus tamen nihil emolumenti sperent, majoris
eos dilectionis amplectuntur affectu, quam proprios
servos a quibus quotidiana suscipiunt commoda.
Utinam et in Dominum tam sincerum haberemus
affectum, ut secundum quod bonus est in se magis,
quam secundum quod nobis utilis est, eum diligeremus,
et ei quod suum est nostra integre justitia
servaret, ut quia videlicet summe est bonus, summe
ab omnibus diligeretur. Quod autem fidelis anima
supradixit in psalmo se inclinatam ad bona opera
fuisse propter retributionem, inchoationem bonae
operationis, non perfectionem ostendit. Quisque
etiam imperfectus primo ad bene operandum, id est
ad praecepta Dei implenda spe retributionis allicitur,
et timore potius quam amore, sicut scriptum
est: Initium sapientiae timor Domini (Psal. CX, 10).
Cujus quidem charitas est consummatio, sive finis,
id est perfectio, sicut alibi dicitur: Omnis consummationis
vidi finem, latum mandatum tuum nimis
(Psal. CXVIII, 96). Bene, inquam, dixit, inclinavi, id
est in initio suae operationis, spe et desiderio retributionis
id aggressus est. Quod vero eos Veritas
laudat beatos, qui se castraverunt propter regnum
coelorum, id est continenter vixerunt propter beatitudinem
aeternam, ita intelligendum puto, quod hi
per continentiam illam sunt assecuti, sicuti cum de
aliquo dicimus eum exisse ut moreretur, id est
exisse, et ideo mortem consecutum esse non hac
intentione ut ei accideret.

Scimus enim. Probat quod dixerat, legem videlicet
Moysi bonam esse, licet occasionem inde in
peccatum acceperit, quia videlicet est spiritualis
lex, non saecularis, tanquam digito Dei scripta, id
est Spiritu sancto dictante composita et data, non
ab hominibus inventa. Ego autem carnalis sum, id
est carnalibus voluntatibus et terrenis inhians desideriis;
atque adeo carnalis sum, ut sim venundatus
sub peccato, id est sponte me peccato et ejus servituti
subjiciens pretio terrenorum bonorum, id est
exercens omnem concupiscentiam propter illa acquirenda
et obtinenda; vel etiam in primis parentibus
venundatus cum ipsis sub peccato, ob dilectionem
scilicet et gustum pomi quod Eva concupivit.
Ecce unde facti sumus captivi, vendere nos potuimus,
redimere non possumus. Sanguis innocens
datus est pro nobis, nec nostris nos viribus a dominio
peccati liberari possumus, sed gratia Redemptoris.

Quod enim operor. Quantum carnalis et infirmus
sit factus, et quanto pravae consuetudinis jugo depressus
ostendit, dicens se committere scienter malum
ipsum quod non vult, quasi si aliquis, cogente
Domino, id quod non vult operetur. Et hoc est quod
non operor, non intelligo esse operandum, id est
non credo ut fieri debeat, imo indubitanter scio esse
malum, et ideo non esse faciendum. Non enim quod.
Probat se male agere contra propriam conscientiam,
quia etiam quod bonum esse recognoscit dimittit, et
quod non dubitat esse malum facit. Et hoc est quod
dicit, si ago, id est non facio bonum, quod volo, id
est quod approbo debere fieri, et cui per rationem
consentio. Sed malum quod odi, id est quod, ut dictum
est, non volo, sed non rationis judicio reprobo
atque damno. Si autem. Redit ad commendationem
legis, ut ex nostro quoque judicio eam bonam esse
convincat, quia id videlicet prohibet quod nos per
rationem esse malum deprehendimus, sicut est concupiscentia,
cum ait: Non concupisces (Exod. XX,
17). Et hoc est, si facio quod nolo, id est quod non
approbo, consentio et concordo legi de hoc quod
bona est, cum eam videlicet ea prohibere video,
quae ego ipse mala esse judico, sicut concupiscentia,
de qua superius dixit, sive ira, odium, invidia.
Quod etiam nolentes habemus, quia profecto concupiscere
nollemus, licet quod concupiscimus volentes
et cum dilectione peragamus.

Cum itaque dicitur: &#171;Omne peccatum voluntarium,&#187;
et cum dicitur: &#171;Nemo peccat invitus,&#187;
de actu hoc peccati, non de concupiscentia est intelligendum.
Omnis quippe actus peccati . . . . . . . . . voluntarius
potius quam necessarius dicitur, quia ex voluntate
quacunque praeeunte tempore descendit, sive
per aliquam fiat coactionem, verbi gratia: jacit aliquis
lapidem improvide et fortuitu, non scienter, hominem
interfecit: hoc profecto ex voluntate jaciendi
lapidem, non interficiendi hominem procedit. Est
et alius qui irruentem super se hostem coactus interficit,
ne ab eo scilicet interficiatur, et peccare
invitus dicitur, cum id quoque ex voluntate evadendi
mortem potius quam ex desiderio antea habito
occidendi hominem agat. Omnis itaque actus
peccandi voluntarius et non necessarius in eo dicitur,
qui ex quacunque, ut dictum est, voluntate
descendit. Si quis tamen dicat occasionem illam hominis
per jactum lapidis voluntariam, non concedo,
sicut jactum lapidis voluntarium dico. Frequenter
enim nomina ex adjunctis suas variant significationes,
ut cum omnem substantiam concedamus,
non tamen ideo omnem hominem - ita et
cum omne peccatum dicamus voluntarium, et omnem
peccati actum ex aliqua, ut dictum est, voluntate
procedere, non tamen occasionem illam concedimus
voluntariam, id est ex voluntate quam aliquis
haberet occidendi illum esse commissam. Hoc itaque
modo cum coacti peccata committimus, simul
et quod volumus et quod nolumus efficimus, ut supra
posito exemplo dum coacti hominem occidimus,
mortem per hoc evitamus quod volumus, et homicidium
facimus quod nolumus. Sic et in coitu uxoris
alterius ipse nobis placet concubitus, non adulterii
offensa, vel reatus quem incurrimus. Coitu
itaque tantum, non adulterio delectamur, quia nihil
ad voluptatem adulterii reatus pertinet, sed magis
ad conscientiae tormentum. Et quominus peccaremus
atque adulterium vitaremus, eam cum qua fornicamur
nequaquam conjugatam esse vellemus.
Cum itaque dicitur, non quod ago, sed quod nolo.
nihil obest si nolle et velle proprio et usitato modo
sumamus pro placere et displicere, quia frequenter,
ut dictum est, in eodem actu et quod placet et
displicet invenimus, sicut in ipso coitu carnalis
voluptatis et adulterii culpa. Possumus et juxta superiorem
velle et nolle pro approbare et improbare
accipere, quando et Deus nonnulla velle et nolle
dicitur. Neque enim in eo potest esse commotio
animi, quae in nobis voluntas seu voluptas, id est
delectatio dicitur, sed est cum velle aliquid dicimus,
aut ejus approbationem aut dispositionem significamus.
Alioqui cum dicit Veritas: Quoties volui
congregare filios tuos, et noluisti (Matth. XXIII,
37)? vel Apostolus: Qui vult, inquit, omnes salvos
fieri, et neminem perire (I Tim. II, 4); et rursus
Psalmista: Quaecunque voluit fecit (Psal. CXIII, 3);
vel idem Apostolus: Voluntati enim ejus qui resistit
(Rom. IX, 19)? maximam incurreremus controversiam.
In superioribus itaque duobus locis
velle Dei approbare dicitur, ut id videlicet quod
approbat seu consulit ut fiat, et quod si factum sit
tanquam sibi placitum remunerat, velle dicatur.
Reliquis vero duobus inferioribus locis velle ejus
disponere dicitur, atque apud se stabilire quod facturus
est. Quae quidem voluntas nunquam effectu
carebit, nec ei ab aliquo resistetur.

Nunc autem. Postquam ita videlicet legi consentio
per rationem, et a me ipso dissideo per ipsam
rationem, et per carnalem concupiscentiam, dum
spiritus videlicet adversus carnem, et caro adversus
spiritum concupiscit (Gal. V, 17). Jam non
ego illud malum operor, sed peccatum, id est prava
concupiscentia. Non dicit simpliciter, non ego illud
operor, sed ita dicit, non ego, sed peccatum: quod
est dicere: Non ad hoc ex natura, sed ex vitio naturae
jam ei dominante pertrahor, imo ex natura,
per quam rationalis sum a Deo creatus, reluctor
concupiscentiae, et eam damno potius quam consentio.
Cum dicit, quod habitat in me peccatum, et
non dicit, quod est in me, quasi advenientem incolam,
non naturalem civem ipsum demonstrat, et
jam habitaculum in se habentem per diutinam consuetudinem,
non transitum. Scio enim. In me jam,
ut dictum est, carnali facto peccatum inhabitat,
id est assidue manet, ut jam quasi in habitum sit
mihi conversum. Quod bonum, id est virtus quae est
optimus animi habitus, jam non manet in me carnali
facto, quod significat cum dicit, Hoc est in
carne mea. Nam velle. Probat se virtute destitutum
cum bonum quod vult, id est per rationem faciendum
esse approbat, implere per infirmitatem carnalis
concupiscentiae non queat. Perficere bonum,
est bonae voluntati factum adjungere: quod in me,
inquit, non invenio, si bene me circumspiciam, et
diligenter discutiam. Velle itaque mihi naturaliter
adjacet, quia ex me ipso et propria creatione rationem
habeo, per quam bonum faciendum esse
approbo, sed ex me illud perficere non habeo, nisi
videlicet ex apposita mihi gratia. Non enim quod,
ac si diceret: Non invenio me perficere bonum.
Quod volo, quia ex contrario illud dimitto, et malum
facio, et ita ut supra quoque meminit. Sed quod
nolo illud facio. Non ego operor, etc. Invenio igitur.

Quandoquidem lex, ut supradictum est, cognitionem
peccati mihi attulit, per quam quidem cognitionem
volo bonum facere, quod ipsa docet; et ei
per rationem consentio, licet inde peccatum occasionem
acceperit. Igitur invenio, id est per memetipsum
propriae rationis judicio comperio, legem esse
bonam et rem utilem mihi vel ministram magni
boni, cum per ejus doctrinam boni seu mali discretionem
adeptus sim, mihi, inquam, volenti eam
facere, id est bonum quod ipsa praecipit implere.
In hoc quippe ipso quod id quod praecipit facere
volo, et per rationem appetere, revera recognosco
quod bona est, in suis videlicet praeceptis. Quare
autem dixerit, volenti potius quam facienti, supponit
dicens: Quoniam mihi malum adjacet, id est gravi
consuetudinis jugo premor, quae bonam impedit
voluntatem.

Condelector enim. Quia dixit se velle facere bonum
quod lex praecipit, et tamen non facere, unde
utrumque accidit exponit dicens, quia se condelectari
legi secundum interiorem hominem: id est
placere ei quod lex praecipit, et se illud per rationem
appetere, quod hoc loco interiorem hominem
appellat, id est spiritualem et invisibilem Dei imaginem,
in qua factus est homo secundum animam,
dum rationalis creatus est, et per hoc caeteris praelatus
creaturis. Et rursus dicens se videre aliam legem
in membris suis, etc., id est se cognoscere
ipsum peccati fomitem carnis vel concupiscentiae
stimulos, quibus tanquam legi per carnis infirmitatem
obedit, in membris corporis sui regnare et sibi
dominari, sicut gulositatem in gula, luxuriam in
genitalibus, et caetera vitia in caeteris partibus corporis
per quas exercentur. Legem illam concupiscentiae
dico repugnantem, id est contrariam legi
naturali meae mentis, id est rationi, quae me quasi
lex regere debet. Per rationem quippe bonum, per
concupiscentiam appeto malum. Et captivantem me,
id est quasi captivum et nolentem me trahentem,
in legem, id est in obedientiam peccati mente concepti,
ut opere illud impleam. Quae scilicet lex ita
me captivans, et a Deo proprio Domino meo avertens,
sicut jam dictum est, in membris meis. Unde
et concupiscentia dicitur oculorum, per quam visa
concupiscimus, et similiter dici potest caeterorum
membrorum, secundum videlicet sua exercitia in
carnalibus voluptatibus. Quod vero repetit, quae est
in membris meis, ad exagerandam et amplius nostrae
memoriae commendandam infirmitatem nostram
facit, qui quia quot membra habemus, tot fere in
eis hostes jugiter sustinemus et inseparabiliter nobiscum
ipsos portamus. Unde vehementer exterritus
quaerendo exclamat.

Infelix ego homo, subaudis revera sum, qui tot
hostibus in ipso corpore modo circumsessus sum,
quibus, ut superius dixi, a meipso sum venundatus
et captivus traditus, nec jam per me ab hac servitute
liberari possum aut redimi. Et quia ita est, Quis me
liberabit, id est quis erit tam potens et tam
benignus mihi, ut me liberet a corpore mortis hujus,
id est ita prono et praeparato ad interficiendam
animam, ne carnales, scilicet suggestiones mihi
praevaleant, et cedat spiritus carni, id est ratio
victa succumbat et consentiat voluptati. Gratia Dei,
id est non lex, non propriae vires, non quaelibet
merita, sed divina beneficia gratis nobis per Jesum,
id est Salvatorem mundi collata. Cum autem subdit
Christum et Dominum nostrum potentiam et justitiam
qua salvare queat, nos ostendit. Christus
quippe, id est unctus, regiam quam habet, potestatem
exprimit. Cum vero ait, Dominum nostrum jus
quod habet in nobis tanquam servis suis demonstrat,
ut nos juste a dominio peccati sive diaboli possit
eruere, et a captivitate praedicta tanquam suos reducere.
Igitur ego. Quandoquidem per rationem,
ut dictum est, bonum quod lex praecipit volo, sed
per peccatum quod habitat in carne mea malum operor.
Igitur mente, id est ratione servio legi Dei . . .
Dominus videlicet ad obediendum ei per rationem.
Sed ego ipse carne, id est carnalis desiderio voluptatis
stimulante, servio legi peccati, id est pravis
concupiscentiae suggestionibus quasi legi obedio.

CAPUT VIII.

Nihil ergo. Quia videlicet, ut dictum est, gratia
Dei per Christum suos liberat, ergo nil damnationis
his qui, etc., id est qui in hoc superaedificati sunt
fundamento. Quomodo autem hos cognoscere valeamus
determinat. Qui videlicet non ambulant secundum
carnem, id est si quando per infirmitatem
carnis aliquam labuntur, sicut fecit Petrus mortem
timens corpoream, non perseverant post concupiscentias
suas eundo de vitio in vitium. Lex enim
dixit quia gratia Dei liberabit eum per Christum, et
quomodo id fiat nunc aperit, quia lex spiritus vitae,
id est lex charitatis et divini amoris potius quam
timoris, sicut erat lex vetus, in Christo Jesu, id est
per eum nobis data et exhibita, liberabit me a lege
peccati, et ideo mortis, id est a praeceptis vel suggestionibus
carnalis concupiscentiae, ne eis scilicet
consentiendo obediam. Spiritus vitae, id est Spiritus
sanctus, qui est vita animarum quia amor est;
ideo lex hujus Spiritus lex amoris dicitur filios generans,
non servos constringens, id est Evangelium,
quod totum charitate refertum est. Unde et ad
Christum dicitur, diffusa est gratia in labiis tuis,
quia tota ejus praedicatio charitate plena est. Unde
et Spiritus apostolos replens scientia, sicut promiserat
Filius dicens: Ille vos docebit omnia. Quae etiam
doctrina significatur, cum dicitur, factus est repente
de coelo sonus, id est sermo intelligentiae factus eis
per inspirationem in mente, merito in igneis demonstratus
est linguis, cum eorum scilicet linguae
nihil nisi charitatis fervorem essent praedicaturae.

Nam quod. Exponit quomodo in Christo sit liberatus
a lege peccati. Nam Deus Pater, id est divinae
potentiae majestas misit Filium suum in similitudinem
carnis peccati, id est coaeternam sibi sapientiam
fecit humiliari usque ad assumptionem passibilis
et mortalis hominis, ita ut per poenam peccati
cui subjacebat, ipse etiam carnem peccati, id
est in peccato conceptam habere videretur. Et de
peccato, id est de poena peccati, quam pro nobis
sustinuit in carne, id est in humanitatem assumptam
non secundum divinitatem, damnavit peccatum, id
est poenam peccati a nobis removit, qua etiam justi
tenebantur antea, et coelos aperuit. Ut justificatio
legis. Non dicit opera legis, quae nequaquam justificant,
sed quod lex praecipit de his quae ad justificationem
attinent, sine quibus justificare non possumus,
sicut est Dei et proximi charitas, quam lex
imperfectam facit, sicut supra monuimus, sed per
Christum in nobis perficitur. Et hoc est quod ait,
ut charitas Dei et proximi, quam lex praecipit, in
nobis perfecta nos justificaret. Ipsum quippe Christum
tanquam Deum ipsum proximum vere diligere,
summum illud beneficium, quod nobis exhibuit
compellit: quod est in nobis peccatum damnare,
id est reatum omnem et culpam destruere
per charitatem ex hoc summo beneficio. Quod verius,
inquit, habetur apud Graecos, pro peccato damnavit
peccatum ipse hostia pro peccato factus. Per
hanc hostiam carnis quae dicitur pro peccato, damnavit,
id est delevit peccatum, quia remissionem
quoque peccatorum nobis in sanguine suo, et reconciliationem,
operatus est. Vel de peccato a diabolo
vel a Judaeis in se commisso, damnavit peccatum
in nobis, ut dictum est, malis etiam ipsis
optime utens, et in bonum convertens. Duo illa quae
praemissa sunt ad duo supposita sunt referenda et
copulanda. Ad hoc quidem quod ait, de peccato damnavit
peccatum, illud subjungit quod impossibile
erat legi scilicet damnare vel auferre peccatum. Ad
illud vero quod subditur, ut justificatio legis impleretur,
illud est annectendum, in quo infirmatur ipsa
lex, scilicet per carnem, id est habendam plenam
et perfectam justificationem lex infirma fuit,
propter carnalem populum cui data fuit, ut supra
ostendimus, de imperfectione mandatorum ejus
agendo. Impossibile itaque erat legi per obedientiam
sui peccatum auferre; cum perfecta, ut dictum
est, non haberet praecepta. Ad quam praecipue perfectionem
infirmabatur et impediebatur propter insolentis
populi carnalitatem.

Qui enim secundum. In nobis dico impleretur per
Christum qui ejus doctrina et exemplo, et summa
illa charitatis exhibitione spirituales, per desiderium
carnales effecti sumus. Et hoc est, qui non
ambulamus secundum carnem, id est carnalibus desideriis
jam non inducimur, sed gratia Dei, id est
Spiritu sancto regimur, et de virtute in virtutem
promovemur. Qui enim. Dixi justificari eos qui non
secundum carnem, sed secundum spiritum ambulant.
Et merito, quia qui secundum carnem sunt,
id est carnalibus desideriis irretiti, illa sapiunt, id
est illorum experimentis utuntur, quae carnis sunt,
id est quae carnales attinent voluptates. Qui vero
secundum spiritum sunt, id est qui spiritalibus accenduntur
desideriis, sentiunt experiendo dona ipsa
Spiritus sancti. Nam prudentia. Vere qui secundum
carnem sunt, quae carnis sunt sapiunt, quia mortem
scilicet animae, id est damnationem, per ipsa
carnalium desideriorum experimenta, quae nos alliciunt,
acquirimus: sicut e contrario prudentia
spiritus, id est experientia virtutum et bonorum
Dei vita fiunt nobis et pax, id est quietam ab omni
perturbatione conferunt vitam. Quoniam sapientia.
Ideo prudentia carnis mortem acquirit, quia Deo
contraria est et omnino displicens. Et quare displiceat
statim annectit, quia legi Dei non est subjecta,
id est praeceptis divinis obedire non sinit.
Neque enim potest, obedientiam Dei servare. Qui
autem. Exponit quid sapientiam carnis dicat Deo
inimicam, hoc est esse in carne, id est in carnalibus
delectari voluptatibus, et per hoc displicere. Continuatio:
Dixi sapientiam carnis inimicam Deo, nec
sine causa, sed ideo quia qui in carne sunt, etc.
Vos autem. Ne desperarent Romani, quibus scribebat,
audientes quod qui in carne sunt Deo placere
non possunt, quasi propter se etiam dictum esset,
consolatur eos dicens: Vos autem gratia Dei jam,
non estis in carne, sed in spiritu, id est non in carnalibus,
sed spiritualibus desideriis. Et ne iterum
de hoc quod testatur quasi certus esset nimis, confidenter
et ad superbiam amplius incitarentur, quibus
maxime ad elationem eorum reprimendam
scribit, quasi dubitative hoc se profiteri insinuat,
dicens: Si tamen spiritus, hoc est spiritum Dei habetis
habitatorem potius quam hospitem, id est
permanentem in vobis per inhabitantem gratiam
suam, non a vobis recedentem vel per vos transeuntem.
Quantum autem sit periculum spiritu Dei carere
annectit dicens: Quod si quis non habet spiritum
Christi, hic non est ejus, videlicet membrum,
quia spiritus ejus ipse est amor et vinculum, quo
huic capiti membra sua cohaerent. De quo quidem
spiritu specialiter dicitur, quia Deus charitas est
(I Joan. IV, 8). Cum autem primo dixit spiritum
Dei, et praeterea Christi, ipsum profecto Christum,
cujus etiam dici divinum spiritum, dictum esse
demonstrat. Si autem, ac si diceret: Sed spiritum
Christi Dei habemus: quod est dicere, si Christus
per spiritum suum, id est per gratiam donorum
suorum, utpote remissionem peccatorum, et collationem
virtutum in nobis est: Corpus quidem nostrum
mortuum est. id est corporali morti obnoxium.
Propter peccatum, scilicet primorum parentum, sive
carnalis concupiscentiae maculam, in qua est conceptum.
Sed spiritus noster vivit propter justificationem,
id est ex virtutibus quae eum justificant, mortem
damnationis evitat. Ac si aperte dicat: Licet
in Christo remissionem etiam carnalis originalis
peccati consequamur, cujus quidem mors peccati
etiam carnis est poena, non tamen hanc abstulit
poenam qui removit causam.

Unde non minima fieri quaestio solet, quare videlicet
poena haec reservatur ubi peccatum, quod
ejus causa est, condonatur, ut qui videlicet in baptismo
plenam peccatorum remissionem percipiunt,
statim illam saltem quam in paradiso ante peccatum
habebant, immortalitatem recuperent? Ad quam
quidem quaestionem Isidorus de summo bono respondens
lib. I, cap. 23, ait: &#171;Si a poena praesenti
homines liberarentur per baptismum, ipsum putarent
baptismi pretium, non illud aeternum. Ergo
soluto reatu peccati, manet tamen quaedam temporalis
poena, ut illa ferventius vita requiratur, quae
erit a poenis omnibus aliena. Quis etenim nesciat
omnes fere homines plus temporalem vitam quam
aeternam appetere, cum pro ea quam retinere non
possunt multo amplius quam pro aeterna laborent.
et plus corporis quam animae mortem pavere, et
magis sollicitari de praesentis vitae aerumnis quam
futurae? Si hujus itaque animalis vitae felicitatem
se detinere considerent, amplius ad Ecclesiae sacramenta
propter istam quam propter aeternam praepararent,
et hujus qualicunque refrigerio contenti,
illius profectionem gloriae vel omnino contemnerent,
vel minus appeterent, in hoc ipso iniqui, quod
summo bono inferius anteponerent.&#187;

Quod si spiritus. Dixi quia corpus nostrum mortuum
est, id est morti temporali subjectum remanet,
etiam post remissionem peccatorum omnium.
Sed ab hac etiam mortalitate ipsum liberabitur in
resurrectione, ut non solum animam, verum etiam
corpus divina glorificet gratia. Et hoc est quod ait,
si spiritus ejus, id est Patris, quo videlicet Patre divina
specialiter designatur potentia. Ejus, inquam, qui
per propriam potentiam suscitavit jam caput nostrum
a mortuis, id est Jesum, habitans, ut dictum
est in nobis, ipse idem qui suscitavit Jesum non ab
infirmitate, sed a morte, etc. Ideo resuscitationem
Christi repetit, ut ea saepius memorata securiores
nos reddat. Vivificabit etiam nostra mortalia corpora,
ut eamdem resurrectionis gloriam in capite
et membra participent, vivificabit non quomodo corpora
reproborum, quae passibilia erunt, et cruciatui
apta; sed propter inhabitantem spiritum, id est prout
debetur reverentiae spiritus Christi, qui in corporibus
illis quasi in templo jam habitat et quiescit,
jam per ejus gratiam repressis mortibus carnalibus.

Non parva est quaestio, cum divina substantia humanam
sibi in unam Christi personam conjunxerit,
et eadem sit penitus Patris et Filii et Spiritus sancti
substantia individua, cur Filius potius quam Pater
aut Spiritus sanctus dicatur incarnatus, vel cum
sint opera Trinitatis indivisa, videlicet ut quidquid
una personarum facit et caeterae faciant, quomodo
Filius carnem assumpsisse dicitur, et non Pater aut
Spiritus? sed hoc ex Atropologia [f. Antropologia]
nostra petatur. Ergo fratres. Quandoquidem qui in
carne sunt Deo placere non possunt, ergo non sumus
debitores carni, id est desideriis carnalibus obedire
non debemus, quia nihil cuiquam contra Deum
debemus, qui etiam propter Deum animam ponere
recte jubemur. Hoc saeculares attendant potestates,
nullam sibi scilicet a subjectis obedientiam deberi,
cum aliquid quod Deus prohibet eis injungunt,
etiam si fide vel sacramento eos sibi in hoc astrixerint.
Ut scilicet carnem vestram. Exponit quod promisit,
quomodo videlicet intelligendum sit nos non
esse debitores carni, ne forte hoc aliquis de substantia
carnis dictum acciperet, cui quidem debitores
sumus quantum ad necessariam ejus curam pertinet,
in victu videlicet et vestitu, ut haec ei ministremus.
Tale est ergo ac si dicat: Non sumus, inquam,
debitores carni, ita ut secundum carnem vivamus,
licet in carne, id est ut carnalia sectemur
desideria. Si enim, id est non estis obnoxii carni,
quia ejus obedientia vos damnaret. Et hoc est, moriemini,
id est mortem animae, quae est peccatum,
incurretis ei consentiendo, si ea stimulante non
quantum potestis reluctemini. Si autem spiritu, id
est dono aliquo divinae gratiae magis quam vestra
virtute mortificaperitis facta carnis, si nondum penitus
suggestiones exstirpare potestis, Vivetis. E
contrario vera animae vita, sive hic in virtutibus,
sive in aeterna beatitudine, facta mortificantur, tanquam
si parvulus in utero conceptus antequam nascatur
exstinguatur, dum mala quae mente concipimus
ne usque ad opera prodeant praevenimus,
omnem eis quantum possumus occasionem auferentes,
sicut scriptum est: Beatus qui tenebit, et allidet
parvulos suos ad petram (Psal. CXXXVI, 9), id
est concepta per aliquam suggestionem mente peccata
adhuc quasi parvula sint mortificabit atque
interficiet, allidendo ad petram, id est confringendo
ea et dissipando ad illud bonorum omnium stabile
fundamentum, quod Christus est; dum quod per
infirmitatem carnis mens humana concupiscit, per
amorem Christi ratio roborata ne perficiatur satagit.
Sicut alibi idem Apostolus commemorat dicens:
Caro concupiscit adversus spiritum, spiritus adversus
carnem (Galat. V, 17), id est ratio carnis suggestiones
reprimens, ne scilicet usque ad opera procedant.
Et Salomon: Melior est, inquit, patiens viro
forti, et qui dominatur animo suo, expugnatore urbium
(Psal. XVI, 32).

Quicunque enim. Bene, inquam, vivetis, si spiritu
scilicet facta carnis mortificaveritis, quia quicunque
aguntur potius quam coguntur, id est amore alliciuntur
magis quam timore compelluntur. Spiritu Dei.
Filii sunt Dei potius quam servi, id est per amorem
ei magis quam per timorem subjecti. Non enim.
Ac si aliquis quaereret: Habetne Deus plures filios,
cum ejus Unigenitus dicatur Christus? Respondet,
habet quidem plures, sed per adoptionem, non per
naturam. Quia et vos ipsi spiritum adoptionis accepistis,
in quo efficiuntur filii Dei. Unde et ipse alibi
dicit: Quod charitas Dei diffusa est in cordibus nostris
per Spiritum sanctum qui datus est nobis (Rom.
V, 5). Spiritus itaque adoptionis donum dicitur
charitatis, per quod adoptamur a Deo in filios. In
quo, scilicet spiritu, id est in professione et recognitione
cujus doni, nos ad Dominum clamamus intente,
atque exsultanter dicimus, Abba, Pater, id
est eum potius profitemur esse Patrem quam Dominum,
ac per hoc nos potius filios quam servos
recognoscimus. Sic enim et Veritas in Evangelio
frequenter docuit nos scilicet Deum potius vocare
Patrem quam Dominum, ut ex hoc quoque ad filialem
nos hortaretur subjectionem. Unde et cum
illam discipulis spiritualem traderet orationem:
Orantes, inquit, dicite, Pater noster, qui es in coelis,
etc. (Matth. VI, 9). Unde bene abbates monasteriorum
Patres dicimus, ut ex ipso nomine magis
amari tanquam patres, quam timeri tanquam domini
aperte admoneantur. Clamamus, inquit, nos
Hebraei Abba, nos ex gentibus Pater, cum hoc, scilicet
nomen sit Hebraeum sive Syrum; illud Graecum
sive Latinum. Augustinus in Epistola ad Galatas :
&#171;Abba, Pater, duo sunt verba, quae posuit, ut posteriore
interpretetur primum. Nam hoc Abba quod
pater, propter universum populum, qui de Judaeis
et gentibus vocatus est; ut Hebraeum verbum ad
Judaeos, Graecum ad gentes pertineat.&#187; Idem lib. III
de consensu evangelistarum . &#171;Hoc est Abba Hebraice
quod est Latine Pater.&#187; Haymo super hunc locum
: &#171;Abba Hebraeum est et Syrum, Pater Graecum
et Latinum. Praevidens ergo Apostolus utrosque
populos ad fidem colligendos, posuit duo nomina
sub una significatione, ut qui credunt ex Hebraeis
et Syris dicant, Abba, miserere, qui ex Graecis aliisque
dicant Pater: Tale quid in Evangelio Marci
habetur, dicente Domino: Abba Pater, si possibile
est transeat calix iste a me (Marc. XIV, 36).&#187;
Spiritum servitutis in timore. Dicit donum illud
servilis timoris, quo non a mala voluntate, sed a
mala compescimur actione, formidine poenae; sicut
antea Judaei per poenas legis corporales. Non accepistis
spiritum. Per Evangelium sicut olim Judaei
per legem. Ipse enim spiritus. Adoptionis quem diximus
et habemus facere recognoscere spiritum
nostrum, id est rationem. Quod sumus filii Dei, it
est ei per amorem subjecti. Nihil enim melius quisque
quam propriam recognoscit conscientiam, et
utrum servus an filius potius dicendus sit. Notandum
vero Apostolum in his, quibus loquitur Romanis,
quorum nonnulli vehementer erant reprehendendi,
generalem fidelium Patrem hoc loco se
intelligere, et non tam quales illi essent quam quales
esse deberent exponere. Si autem filii, scilicet
adoptionis, utique et haeredes, quia ad hoc adoptantur,
id est gratis eliguntur, ut haereditatem assequantur.
Haeredes quidem Dei, id est Patris, et cohaeredes
Christi, id est naturalis ejus Filii, in illa
scilicet beatitudinis professione perpetua. Ostendit
quantum sit assequi illam haereditatem Dei, per
quam Filio ejus Christo similes efficimur, Si tamen.
Dixi haeredes sumus, hac tamen intentione, si
compatimur ipsi Christo, quia non coronabitur quis
nisi qui legitime certaverit (II Tim. II, 5), adversus
hostium videlicet seu vitiorum impugnationem.
Et quia, ut ait Cyprianus , martyrem non facit
poena, sed causa, addit, ut conglorificemur, id est si
ita patimur ut Christo glorificari digni simus. Quod
tunc fit quando charitas ad patiendum praeparat,
non necessitas trahit, et pro Christo sicuti pro nobis;
ut sic ei mutuum solvamus.

Omnes itaque, quantum in ipsis est, pro eo compatiuntur,
quicunque, ut diximus, pro eo pati parati
sunt, si videlicet ipsi persecutori non desunt,
licet eis desit persecutor. Existimo enim. Ac si aliquis
quaereret: Estne tanta illa haereditas, ut pro
ea promerenda patiendum sit usque ad mortem
sicut Christus passus est? Respondet, imo tantam
esse existimo, ut omnia merita hominum, quantumcunque
ipsi patiendo mereantur, longe excedat.
Et hoc est quod ait: Non sunt condignae passiones
hujus temporis, id est temporales illae et transitoriae
tribulationes, quantaecunque fuerint, non sunt
tanti meriti, ut eis debeatur illa ineffabilis et aeterna
gloria futurae vitae, quae revelabitur in nobis, quia
jam filii Dei sumus, sicut scriptum est, sed nondum
apparet quid erimus (I Joan. III, 2). Nulli enim transitorio,
quamvis sit bonum ex debito, redditur perpetuum
bonum, sed per gratiam Dei meritis nostris
superadditam id obtinemus, ad quod nequaquam
meritis ex nostris sufficiebamus. Et si diligenter attendamus,
nihil transitorium etiam boni remuneratione
dignum est. Sola quippe charitas, quae nunquam
excidit, vitam promeretur aeternam, et quicunque
aequales sunt charitate, pares apud Deum
habent remunerationes, etsi alter effectu charitatis
privetur aliquo casu praepeditus. Unde et merito
B. Augustinus aequalem de martyrio coronam asserit
habere Joannem, qui passus non est, quantam
et Petrus habet qui passus est, ut non tam
passionis effectum quam affectum Deus attendat.

Nam exspectatio. Bene dixi futuram gloriam,
quae revelabitur in nobis, scilicet filiis Dei; quia
hanc revelationem scilicet gloriae filiis Dei debitae
exspectatio fidelium omnium exspectat. Ac si diceret:
Exspectans unusquisque exspectat, sicut dicitur:
Euntes ibant, hoc est perseveranter atque confidenter
sperant, bonis scilicet operibus eam promerentes.
Revelationem filiorum Dei, id est remunerationem
illam, in qua revelabitur qui filii Dei
sint, et ad vitam praedestinati, quod adhuc occultum
est. Creaturam eos dicit, quia creationem Dei
in seipsis incorruptam satagunt custodire, ac reformare
ad imaginem Dei in qua creati sunt, peccatis quae
eam delent vel maculant, quantum valent, resistendo.
Et vere hanc revelationem exspectant fideles,
quia propter eam contemnunt vitae praesentis vanitatem,
et nolentes eam sustinent, concupientes
etiam jam potius dissolvi et esse cum Christo. Et
hoc est quod ait: Creatura ipsa subjecta est nolens,
id est hanc vanam vitam, quae et transitoria est, et
aerumnis plena, sustinet invita, quantum in se est.
Sed propter eum, scilicet eam tolerat, qui subjecit
eam in spe illius, scilicet futurae revelationis, id est
in hac eam affligendo humiliat, ut in illa quae speratur
exaltet. Quod vero sit spes illa creaturae,
id est quod sperent hic afflicti fideles, supponit dicens:
Quia et ipsa, etc., id est hic sperant qui liberabuntur
ibi a jugo passibilis et corruptibilis
carnis, quo hoc opprimuntur inviti. Libertatem
dicit illius vitae gloriam, in qua nulla erit oppressio,
cum nemo aliquid contra voluntatem suam incurrerit.

Scimus enim. Ostendit per partes creaturam hic
afflictam ad illam, quam ibi sperat, libertatem gloriae
toto desiderio anhelare, quia videlicet tam hi
qui inter fideles sunt minores, quam illi qui majores.
Minores autem distinguit per hoc quod dicit,
omnis creatura. Majores vero per hoc quod supponit,
primitias spiritus habentes. Quod itaque dicitur,
omnis creatura, tale est ac si diceret: Hi qui omnino
sunt creatura, vel qui toti sunt creatura, non
creatores, nullos videlicet creare vel generare Deo
per praedicationem volentes. Apostoli vero et eorum
vicarii tanquam aliorum, ut diximus, creatores
quodammodo sunt, juxta quod alibi ipse dicit
Apostolus: In Christo enim Jesu per Evangelium
ego vos genui (I Cor. IV, 15). Et iterum: Filioli
mei, quos iterum parturio, donec formetur, etc. (Gal.
IV, 19.) Ingemiscit et parturit, id est ingemiscendo
parturit. Gemitus autem fidelium hi vel de terrena
afflictione proveniunt, secundum istud: Euntes
ibant et flebant, mittentes semina sua (Psal. CXXV,
6), vel de coelestis patriae desiderio, sicut est illud:
Heu mihi! quia incolatus meus prolongatus est (Psal.
CXIX, 5). Et rursum: Super flumina Babylonis illic
sedimus et flevimus, donec recordaremur tui, Sion
(Psal. CXXXVI, 1). Parturiunt autem, id est labore
maximo fructum bonorum operum proferre meditantur.
Et satagunt usque adhuc, id est non horarie,
sed quandiu vivit. Parturio enim verbum est meditativae
formae, non perfectae: et ideo bene minoribus
atque imperfectis aptatur, qui quasi sunt in
initio cogitationis, non in perfectione operationis.
Haec autem Apostoli verba cum ait: Ingemiscit et
parturit, illis Dominicis concordant verbis quibus
dicitur: Mulier cum parit tristitiam habet, etc.
(Joan. XVI, 21.) Primitias spiritus habentes, id est majora
sancti Spiritus dona, sicut praedicatores sancti,
qui secum et alios Deo acquirunt. Ad quod
quidem praedicationis officium tanquam ad maximum
Spiritus sancti donum ipse nos Apostolus in
II Epist. ad Corinthios adhortatur dicens: Aemulamini
enim charismata meliora, et adhuc excellentiorem
viam vobis demonstro (I Cor. XII, 31). Et post
pauca: Sectamini charitatem, aemulamini spiritualia,
magis autem ut prophetetis (I Cor. XIV, 1),
id est ut officium prophetarum praedicando assumatis.

Et ipsi gemimus, gemimus, gravati scilicet passibilitate
et corruptione carnis, sicut caeteri scilicet
ex spe consolationem habentes, quae scilicet spes
quasi anchora est navis nostrae inter hujus saeculi
fluctus, quia statim consolationem adjecit, dicens:
Exspectantes, id est cum fiducia sperantes, adoptionem
filiorum Dei, de ipsis gentibus, id est ipsos
adoptari a Deo et constitui haeredes in regno coelesti.
Adoptionem hanc dico redemptionem carnis
nostrae, id est Ecclesiae, cujus membra sumus. Nihil
quippe est aliud nos a Deo sic adoptari, quam
per Unigenitum suum a diaboli potestate seu jugo
peccati nos redimi: ut haec tota adoptio divinae
gratiae, non meritis nostris tribuatur. Spe enim.
Dixit superius quia revelationem filiorum Dei exspectamus
sperando, et quod praesentis vitae vanitati
in hac spe subjecti sumus, ne propter labores
diffidamus. Et ne quis objiceret spem istam non
esse certitudinem, et ideo in ea non esse confidendum,
ideo dicit, quod omnes quotquot salvamur,
per spem salvamur. Et statim quod spes de non
apparentibus tantum dicatur annectit, dicens: Spes
autem, id est cognitio quae de apparentibus est, nequaquam
spes dicenda est. Nam quod videt, hoc
est, quid sperat aliquid quod videt? Ac si diceret:
Nihil est quod videndo speret ipsum, ut si quis
videat se divitem factum esse, et fortasse antea
speraverat, jam non de hoc spem vel existimationem,
sed certitudinem habet. Si autem quod. Ostendit
quomodo spe salvi facti fiamus, quia videlicet
illa spes, quae dicta est vitae futurae, nos patientes
reddit, ne in tribulatione vitae praesentis
deficiamus. Et hoc est, si enim, quia scilicet quod
non videmus speramus, patienter illud exspectamus
non in agone praesentis certaminis deficientes, similiter
autem, sicut videlicet spes nos adjuvat patientiam
praestando, ita et Spiritus sanctus in hoc
agone nostram adjuvat infirmitatem, necessarias
nobis orationes suggerendo. Et hoc est: Nam quid
ita, scilicet ut oportet, et nobis necessarium est,
oremus, in tribulationibus videlicet positi, frequenter
ignoramus, in multis scilicet dubitantes quid
eorum videlicet nobis utile sit, sicut et ipse Apostolus
quando ter Dominum rogavit stimulum Satanae
sibi auferri. Sed ipse Spiritus postulat pro nobis,
id est postulare nos facit, quod scilicet nesciebamus
docendo, et ejus desiderium maximum inspirando.
Qui autem. Dixi quod nos postulare facit
gemitibus inenarrabilibus, id est tantis desideriis
ut potius sentiri quam edisseri queant. Sed,
licet sint inenarrabiles, ei tamen sunt cogniti, qui
scrutatur corda, et inspector est cordis, ea videlicet
potius attendens quae versantur in corde quam
quae proferuntur de ore. Quid desideret, id est desiderare
nos faciat, quia postulat pro sanctis, id
est sanctos postulare facit, secundum Deum, id est
secundum hoc quod ipse Spiritus Dei a Deo accepit,
qui a Deo habet esse, procedendo scilicet
ab ipso, et secundum quod in ipsa Dei dispositione
ordinatum esse novit. Unde certum est
Deum non posse latere quid agat spiritus eo disponente.

Scimus enim. Tanquam aliquis opponens, diceret,
quomodo adjuvet Spiritus quos tot videmus afflictionibus
laborare, dicit quia et ipsas afflictiones
et quaecunque accidunt sanctis, tam prospera scilicet
quam adversa, in bonum eis convertit, et ad
eorum utilitatem perducit. Qui vero sint diligentes
Deum, supponit dicens: His qui vocati sunt sancti,
id est internae vocationis inspiratione sanctificati,
secundum propositum Dei, potius quam secundum
eorum praecedentia merita, id est secundum hoc
potius quod divinae gratiae placuerit, quam secundum
hoc quod ipsi meruerunt. Nam quos praescivit.
Exsequitur diligenter quomodo secundum propositum
Dei, id est divinae gratiae placitum sint
sanctificati, dicens quia quos praescivit postmodum,
et praedestinando conformes Christo reddidit. Scire
dicitur Deus ea quae approbat, et quae ejus notitia
sunt digna, juxta illud: Novit Dominus viam justorum,
sicut e contrario mala ignorare vel nescire
dicitur. Juxta quod ipse Filius reprobis ait: Nescio
vos. Illos itaque praescisse dicitur, quorum antequam
essent futuram electionem approbavit. Quoscunque
itaque sic praescivit, eos postmodum praedestinavit,
id est donis gratiae suae praeparavit. Praedestinatio
quippe divina dicitur praeparatio gratiae,
quae in electis tantum est. Praedestinavit, inquam,
conformes fieri, id est ad hoc ut similes fierent, imaginis
Filii sui, id est Christo, qui est imago Dei,
id est expressa similitudo Patris, in omnibus scilicet
bonis ei aequalis secundum divinitatem, juxta
illud quod ait: Philippe, qui videt me videt et Patrem
(Joan. XIV, 9), ac si diceret: Quia ex me integre
cognosci potest qualis vel quam bonus ipse sit
Pater. Tunc autem Christo conformamur, si veterem
hominem cum actibus suis deponentes, ipsum
induamus Christum, sicut scriptum est: Qui dicit
se in Christo manere, debet sicut ille ambulavit et
ipse ambulare (I Joan. II, 6). Ita, inquam, conformes
fieri, ut sit ipse videlicet Christi primogenitus
in multis fratribus, id est inter multos qui ejusdem
Patris sunt filii per adoptionem, ipse qui per naturam
Filius est more primogenitorum excellat dignitate,
non eis adaequetur similitudine, sicut et ipse
Patri aequalis est, cujus imago est. Qui autem praedestinantur
electi, id est ad vitam aeternam praeparantur
per fidem illuminati, quam primo tanquam
omnium bonorum fundamentum suscipiunt, vocantur
postmodum per spem illexi, cum jam misericordia
Dei et virtute sacramentorum cognita ad
bene operandum alliciuntur, propter aeternorum
scilicet retributionem: deinde justificantur sincerae
charitatis affectu, non jam Deo tam propter sua
quam propter ipsum adhaerentes, et denique magnificantur
in coelesti scilicet patria sublimati.

Quaestio se hoc loco ingerit de divina scilicet providentia,
seu praedestinatione, quae liberum nobis
arbitrium auferre videtur, cum omnia videlicet sicut
a Deo praevisa sunt, necesse sit evenire, nec aliquem
praedestinatum possibile sit perire. Certum
quippe est omnia antequam fiant eo modo quo futura
sunt a Deo esse praevisa, sive bona sint sive
mala, nec in aliquo providentiam ejus posse falli.
Cum itaque hunc hominem, qui forte moechaturus
est, praeviderit moechaturum esse, necesse est eum
moechaturum esse. Quod si eum necesse est esse
moechaturum, hoc est inevitabile, jam non est libero
ejus arbitrio seu potestate peccatum hoc evitare.
Non ergo propter hoc peccatum, quod nullatenus
evitare potuit, reus est constituendus. Atque
ita omnia mala in Dei providentiam tanquam eorum
necessariam causam retorquenda videntur, et
sic omnia eo modo quo eveniunt necessario provenire,
cum scilicet sic a Deo praevisa fuerint, nec
ullo modo aliter posse contingere. Nos autem concedimus
eum qui moechaturus est necessario moechaturum
esse, cum id Deus praeviderit; sed non
ideo simpliciter dici convenit eum esse necessario
moechaturum. Non enim haec modalis cum determinatione
illam simplicem infert, de quo quidem
diligentius disserendum Theologiae nostrae reservamus,
et quae differentia sit providentiae ac praedestinationis
seu fati.

Quid ergo. Quandoquidem Deus ita de nostra sollicitus
est salute, ut praescierit, praedestinet,
praedestinatos vocet, vocatos justificet, justificatos
magnificet. Quid dicemus ad haec, id est contra
haec quod impedimentum poterimus invenire?
Nullum utique, quia etsi ex nobis infirmi sumus,
quis contra nos praevalere poterit, si Deus pro
nobis, id est cum Deum habeamus patronum? De
cujus quidem patrocinio vel defensione quia securi
esse valeamus, adnectit commemorans ejus singularem
dilectionem, quam nobis exhibuit, dicens:
Qui non pepercit etiam proprio Filio suo, consubstantiali,
non adoptivo, sed tradidit illum, videlicet
ad mortem pro nobis omnibus, scilicet quos praescivit,
seu, ut dictum est, praedestinavit ut in ejus
sanguine nostrorum maculas dilueret peccatorum.
Quod vero ait, etiam proprio Filio, innuit Deum et
aliis adoptivis filiis antea pro nobis non pepercisse
sicut Isaiae, seu Jeremiae, vel nonnullis aliis prophetarum,
qui ad populum Dei missi, tanquam
martyres pro salute hominum sunt occisi. Quomodo
enim etiam, id est qua ratione potest dici ut in tanto
de traditione Filii sui dono non dederit nobis omnia,
nostrae scilicet saluti necessaria? Quis accusabit?
Quandoquidem Deus de nostra ita, ut dictum
est, sollicitus est salute, cujus accusatio quidquam
adversus nos obtinere poterit? Nunquid accusatio
ipsius Dei, qui non solum non accusat, verum etiam,
ut dictum est, justificat? ac si diceret: Non. Aut
si etiam accusator esset quis, in nostra condemnatione
perstiterit. Nunquid ipse Christus, qui tantam
nobis exhibuit dilectionem, sicut ipse ait: Majorem
hac dilectionem, etc., ut pro nostra moreretur
salute? ac si diceret: Non. Imo qui. Quasi corrigens
quod dixerat, qui mortuus est, quod est infirmitatis,
supponendo resurrectionis gloriam in
ipso nobis exhibitam atque promissam, quae nos
in omni tribulatione maxime consolatur, et quoniam
resurrectio nonnullorum fuit iterum mortuorum
sicut Lazari, ut etiam reproborum erit ad sinistram
constituendorum, subdit: Qui est ad dexteram
Dei, id est secundum ipsam humanitatem resuscitatam
in aeterna beatitudine perseverat, ibi
quoque non immemor nostrae salutis, ubi tanquam
advocatus Patrem interpellat pro nobis, ipsam videlicet,
in qua tanta pro nobis passus est, humanitatem
oculis Patris semper praesentando, et sic
nos ei tanquam mediator reconciliando. Interpellat
igitur, ut dictum est, tanquam inter nos et Deum
medius intercedat, per ipsam, ut dictum est, nostrae
naturae substantiam. Sanctos etiam ipsos intercedere
et orare pro nobis dicimus affectu potius charitatis
vel meritorum suorum suffragiis, quam prolatione
vocis. Unde et cum dicimus: Sancte Petre,
ora pro nobis, tale est ac si dicamus: Miserere nostri,
Deus, propter merita B. Petri.

Quis ergo nos. Quandoquidem tantis beneficiis
tantam nobis gratiam Deus exhibuit, et in seipso
confirmavit, quae res nos ulterius poterit avellere
ab ejus dilectione? Ac si diceret: Nulla. Atque id
statim comprobat per ea quae maxime videntur
posse homines a Deo avertere. Ac primo de adversis
sic ait: Tribulatio, ac si diceret: Non.
Tribulatio dicitur quaecunque corporis afflictio
vel verberatio, angustia, mentis anxietas, ut
et metus, persecutio de loco ad locum, propulsio,
periculum, mortis apparatus, gladius, ipsa mors.
Sicut scriptum in psalmo XLIII, ac si diceret: Utique
verum est quod nihil horum poterit separare,
quia sicut dicit propheta, propter te, id est quia inseparabiliter
tibi adhaeremus, periculis vitae afflicti
subjacemus. Tota die, id est toto tempore vitae nostrae,
quod quidem ad comparationem vitae infidelium,
qui in tenebris ambulant, dies est dicenda,
fide videlicet illuminata. Aestimati, sicut scriptum
est, de impiis dicentibus de justis: Nos vitam illorum
aestimabamus insaniam, etc. (Sap. I, 4.) Oves
occisionis, id est dignae occisione, et nihil alterius
utilitatis habentes, nec de ipsa etiam morte sua fructum
aliquem ad esum tribuentes, nec ullatenus
interfectoribus suis tum pro imbecillitate suae naturae,
cum etiam pro mansuetudine sua resistentes.
Sed in his. Dixi, non poterunt omnes oppressiones
istae constantiam nostram superare, ut videlicet a
Deo separet, sed e contrario haec omnia perseverando
vincimus per gratiam Dei potius quam per
nostram virtutem. Et hoc est quod ait, propter eum
qui datus nobis, id est propter ejus adjuvantem
gratiam. Certus sum. Ideo tam fiducialiter loquor
de divina gratia fideles adjuvante, ut nullis, videlicet
de causis a Deo possint separari, quia jam de
his non solum fidem, verum etiam certitudinem
imaginis assecutus sum experimentis, quod videlicet
neque mors comminata, neque vita promissa
scilicet in hoc mundo, neque angeli, id est angelica
dignitas, a quocunque nos tentante nobis promissa,
sicut diabolus Evae promisit, quod essent
sicut dii, neque etiam principatus, neque virtutes,
id est istorum ordinum excellentia, quae major est
dignitate angelici ordinis, quos quidem ordines diligenter
beatus Gregorius distinguens, ait :
&#171;Graeca lingua angeli nuntii, archangeli summi nuntii
vocantur. Qui minima nuntiant angeli, qui vero
summa archangeli vocantur. Hinc est quod ad Mariam
non quilibet angelus, sed Gabriel archangelus
mittitur.&#187; Item : &#171;Virtutes vocantur illi, per
quos signa et miracula frequentius fiunt. Potestates
vocantur qui hoc potentius caeteris in suo ordine
perceperunt, ut eorum ditioni virtutes adversae subjectae
sint, quorum potestate refrenantur, ne corda
hominum tantum tentare praevaleant, quantum volunt.
Principatus vocantur qui ipsis quoque bonis
angelorum spiritibus praesunt, qui subjectis aliis,
dum quae sunt agenda disponunt, eis ad explenda
mysteria principantur.&#187; Neque instantia, id est praesentia
bona vel mala, neque fortitudo, id est violentia
cujuscunque potestatis, neque altitudo, neque
profundum, id est sublimatio alicujus humanae gloriae,
vel dejectio atque humiliatio in quamcunque
utilitatem. Ac si diceret: Neque prosperitas aliqua
humana, neque adversitas, neque creatura aliqua,
quam videlicet suprapositae, id est angeli, potestates,
etc. A charitate Dei, quia videlicet eum sincere
propter ipsum diligimus. Quae est in Christo Jesu,
id est per Christum Salvatorem nostrum nobis inspirata,
sive in ipso aedificata atque radicata, et
fundata.

CAPUT IX.

Veritatem dico. Quod dixit se et consimiles sui
fideles a charitate Dei non posse avelli, experimento
proprio vult probare dicens videlicet se, dum maximus
Ecclesiae persecutor existeret, ad hoc laborasse,
ut servos ad fidem Christi conversos inde
averteret, et hoc est in Christo Jesu, hoc est per
Christum Jesum jurans veraciter dico, quantum ad
ipsius rei eventum, et ita se habet ut dico. Et non
mentior, testimonium mihi perhibente conscientia
mea, id est reus mendacii non sum, cum sic credam
sicuti dico. Potest quippe aliquis quantum ad rei
eventum veritatem in verbis per ignorantiam habere,
et tamen contra conscientiam loqui, et per
hoc incurrere mendacii reatum. Non enim mentitur
apud Deum, id est reus mendacii non reputatur a
Deo, nisi qui per duplicitatem loquitur. Loquenti
conscientia sua perhibet testimonium, quando non
dissidet animus a verbis, id est quando creditur ab
ipso sicut dicitur. Mihi, inquit, qui eam novi, etsi
non nobis, conscientia dico mea existens. In Spiritu
sancto, id est fundata et radicata in charitate
Dei. Ex qua scilicet charitate pullulare mendacium
non potest. Unde et bene Spiritus veritatis dicitur,
hanc videlicet dico veritatem. Quoniam tristitia est
mihi magna, quantum ad computationis quantitatem,
et continua quantum ad diuturnitatem. Cordi
meo, id est non simulata in exteriori habitu, sed
vera in ipso animi affectu, et unde se tristitia supponit,
quia videlicet optabam olim, non modo. Ego
ipse, qui modo aliquid magni esse videor, et prae
caeteris adversari Judaismo, et pristinae vitae contrarius,
optabam, inquam, pro fratribus meis esse
anathema a Christo, id est nitebar modis omnibus
fieri separatio nostratum, id est Judaeorum a Christo,
ut non solum scilicet ego separatus essem a
Christo, sed ipse aliorum essem separatio, et tam
verbis quam factis eos quoque, qui ei jam per fidem
adhaeserant, ab eo averterem, sicut scriptum est:
Saulus adhuc spirans minarum, etc. (Act. IX, 1.) Vel
ita ut fratres meos averterem a Christo, omnes generaliter
avertere cupiebam, sicut scriptum est, ut
si quos inveniret hujus viae viros, non videlicet
solum Judaeos, etc. Quod autem fratres generaliter
dicat quicunque de suo genere sunt, id est quoslibet
Judaeos declarat, subdens:

Qui sunt cognati mei secundum carnem, id est de
cognatione mea carnali, et ideo tunc vehementius
animo meo inhaerentes, ut plurimum pro eis agerem,
et ne tantum eos intelligamus, qui ad tribum
Benjamin pertinent, unde erat Apostolus, imo generaliter
totum genus Judaeorum, addit, qui sunt
Israelitae, id est de genere Jacob patriarchae, qui
prius Jacob a parentibus, postmodum Israel a Domino
appellatus est, id est vir videns Dominum.
Unde et praecipue nomine ejus tota posteritas insignita
gloriabatur, quasi solis ipsis Deum videre,
id est cognoscere concessum esset, quasi jam ulterius
nec Christi, nec alicujus doctrina indigerent,
ut hinc quoque ipse Paulus Christi disciplinam
nonnulla de causa se praemisisse insinuet, nec non
ex iis quae sequuntur, de condemnatione scilicet illius
olim peculiaris populi Dei, cum ait: Quorum
adoptio est filiorum, hoc est de primo per gratiam
adoptati sunt a Deo in filios, qui specialiter ab eo
dilecti innumerabilium beneficiorum exhibitione
monstrantur. Et gloria, id est glorificatio in praesenti
ex adoptione ista procedens, qua se et nunc
in Ecclesia gentibus conversis praeponere volebant.
Unde autem adoptio vel glorificatio eorum maxime
processerit, diligenter prosequitur, dicens eorum
esse testamentum, et ad eos primitus, non ad gentes
latum fuisse, sicut scriptum est: Non fecit taliter
omni nationi, et judicia sua non manifestavit
eis (Psal. CXLVII, 20). Ad hoc quidem illud pertinet
quod superius dixerat: Quid ergo amplius Judaeo,
etc.---Multum per omnia (Rom. III, 1). Primum
quidem, quia credita sunt illis eloquia Dei (ibid., 2).
Et obsequium, id est publicum divini cultus officium,
in tabernaculo vel in templo, et praemissa
munera tam de terra Chanaan possidenda, et terrenis
commodis, quam de spiritualibus etiam bonis
per Christum ex eis nasciturum, sicut mox annectit
dicens: Quorum sunt patres secundum carnem
potius quam secundum fidei imitationem illi, ex
quibus et ipse Christus est secundum carnem, utpote
ipsi patriarchae Abraham, Isaac, et Jacob,
quibus de Christo promissiones factae sunt, quod
in semine eorum scilicet benedicerentur omnes
gentes. Quod vero dixerat, Patres Christi, ne per
hoc videretur Christus a patribus illis incoepisse,
addit: Qui est super omnia benedictus, et laudandus
et glorificandus in saecula, id est per omnes
temporum successiones ab ipso tanquam a divina
sapientia optime ordinatas. Amen, id est verum
est. Geminatio assertionis tam oris quam cordis
professionem indicat, sicut et ibi: Amen, amen
dico vobis (Matth. VI, 2); et: Sit sermo vester, Est,
est, non, non (Matth. V, 37).

LIBER QUARTUS.

Non autem quod exciderit. Diceret fortasse aliquis:
Et quomodo promissa divina Israelitis facta
sunt, quae pro nequitia sua obtinere populus ille
non potest, semper Deo rebellis existens, et jam
ab ipso penitus reprobatus? Ad hoc Apostolus:
Non ita, inquit, promissa eis facta sunt, quod exciderit
verbum ipsum promissionis, id est quod
sit cassa promissio, et nullatenus impleatur. Stare
quippe, sive manere promissio dicitur, quae impletur;
excidere autem e contrario. Tale superius
animadverte. Cum enim quaesitum fuisset quae utilitas
circumcisionis, et responsum multum per
omnem modum, primum quidem, etc. subjunctum
est: Quid enim si quaedam illorum non crediderunt,
nunquid incredulitas illorum fidem Dei evacuat?
Ita igitur et hoc loco dicitur, quod promissio,
ut dictum est, Israelitis facta non est cassata,
si in quibusdam qui de genere Israel secundum
carnem sunt, nequaquam sit completa. Non enim
omnes. Soli quippe illi inter filios Israel computandi
sunt, qui in cultu unius Dei permanentes
fidem sui patris Israel, id est Jacob imitantur,
sicut mox per simile in Abraham demonstrat dicens:
Neque qui semen sunt Abrahae, secundum
carnem scilicet omnes in filiis Abrahae computantur.
Quod statim testimonio ipso ex Genesi sumpto
confirmat, dicente Domino ad Abraham, postquam
Sara Agar ancillam expelli cum filio jusserat:
Omnia quae dixerit tibi Sara, audi vocem ejus,
quia in Isaac vocabitur tibi semen (Gen. XXI, 12).
Exponit Apostolus quod praemissum est: In
Isaac vocabitur tibi semen. Filios carnis dicit, qui
ex Patre Abraham solam carnis originem ducunt,
non fidei sumunt exemplum. Cum autem dicendum
videretur, hi filii sunt Abrahae, dicit potius Apostolus:
Hi filii sunt Dei, ostendens videlicet non alios
dicendos esse filios Abrahae, nisi qui filii sunt Dei,
id est qui fideles sunt. Abraham quidem fidem significat.
Ideoque Abrahae filii illi soli recte dicuntur
quos sibi Dominus per fidem adoptat tam ex Judaeis
quam ex gentibus, sicut et ipse superius meminit
Apostolus, cum de Abraham loqueretur, dicens: Ut
sit pater credentium omnium, non his tantum qui
sunt ex circumcisione, sed et his qui sectantur vestigia
fidei, quae est in praeputio. Sed qui filii sunt
promissionis, filios promissionis dicit, qui ad fidelem
Isaac pertinent, eum scilicet fide imitando,
quoniam scilicet Abraham ex senili et sterili matre
per solam promissionem Dei, non per naturam carnis
generavit. Aestimantur in semine, videlicet Abrahae,
id est inter filios Abrahae reputandi sunt. Quibus
autem verbis promissio facta sit Abrahae de futuro
filio Isaac, supponit dicens:

Promissionis enim, etc. Haec sunt verba angeli ad
Abraham loquentis, secundum hoc tempus, id est in
tali tempore quale modo est anno, scilicet revoluto,
veniam et erit, id est per adventum et operationem
meam potius quam per naturam tunc Sara concipiet.
Haec autem sententia his verbis in Genesi est
expressa: Revertens veniam ad te tempore isto vita
comite, et habebit Sara filium uxor tua (Gen. XVIII,
10). Item infra: Visitavit Dominus Saram sicut promiserat,
et implevit quod locutus est, concepitque et
peperit filium in senectute sua, tempore quo praedixerat
eis Dominus (Gen. XXI, 1). Ex quibus quidem
verbis non satis liquet cum dicitur, erit Sarae filius,
an de conceptu ejus sive partu sit intelligendum.
Cum autem dicitur in senectute sua, patenter innuit
quod dixit, filium hunc non tam esse carnis quam
promissionis, id est non naturae, sed gratiae. Et licet
dictum sit: In Isaac vocabitur tibi semen, non
tamen in omnibus ex Isaac secundum carnem nascituris,
cum ipse statim Esau reprobatus sit, et
solus Jacob a Deo electus. Quod nunc prosequitur
dicens: Non solum autem illa, id est Sara, subaudi
promissionem habuit de prole a Deo, sed etiam Rebecca
jam quidem habens in utero, antequam scilicet
promissionem illam haberet: habens, inquam, in
utero, ex uno concubitu Isaac patrem nostrum, non
tam per carnem quam per fidem. Et vere promissionem
hanc quomodo habuit, quia istam de electione,
scilicet minoris filii, quod videlicet major
serviret minori. Et hoc est: Cum enim nondum nati
essent, illi videlicet quos ista habuit ex Isaac. Aut
aliquid, id est nec aliquod adhuc meritum haberent
ex bono vel malo opere suo. Posset quippe contingere
ut more Jeremiae, vel Joannis Baptistae in
utero illuminati Deum cognoscerent, et jam eum
diligendo vel non diligendo aliquid mererentur,
ut . . . . . . scilicet qui nondum aliquid promeruerant.
Maneret propositum Dei secundum electionem, ipsius
in altero ipsorum, id est in Jacob, non in Esau, id
est secundum hoc quod Deus apud se proposuerat,
et in altero providentia sua ab aeterno disposuerat,
maneret electio Jacob, id est perseveraret immobilis
ejus praedestinatio. Non ex operibus, id est
propter meritum aliquod operum ejus, qui electus
est, sed tantum ex Deo, vocante eum, id est ex sola
gratia ejus, qui eum per internam inspirationem
postea ad se traxit.

Dictum est ei, id est Rebeccae, quia major, id est
Esau qui primogenitus futurus erat, serviet posteriori
fratri, id est Jacob. Quae quidem servitus non tam
in personis duorum fratrum quam in posteritatibus
eorum accipienda est, id est in populis qui ex ipsis
nascituri promittuntur, Domino ad Rebeccam dicente:
Duae gentes in utero tuo sunt, et duo populi
ex ventre tuo dividentur, populus populumque superabit,
et major serviet minori (Gen. XXV, 23). Si enim
ad personas fratrum respicias, nunquam Esau deservisse,
vel in aliquo subjectum exstitisse Jacob
reperies, imo magis Jacob semper Esau maxime timuisse,
et ei se plurimum humiliasse. De populis
autem planum est hoc accipi, cum etiam secundum
praeceptum legis interdictum sit Israelitis servos
habere de populo suo, sed de gentibus tantum.
Unde in Levitico scriptum est: Si paupertate
compulsus vendiderit se tibi frater tuus, non eum
opprimes servitute famulorum, sed quasi mercenarius
et colonus erit, usque ad annum jubileum operabitur
apud te; et postea egredietur cum liberis suis, et revertetur
ad cognationem et possessionem patrum suorum.
Mei enim sunt servi. Non veniat conditione servorum,
non affligas eum per potentiam. Servus et ancilla
sint vobis de nationibus, hos habebitis famulos,
et haereditario jure transmittetis ad posteros, ac possidebitis
in aeternum (Levit. XXV, 39-46). Vocante dico
cum sicut scriptum est, in Malachia scilicet propheta,
his quidem verbis: Nonne frater erat Esau Jacob,
dicit Dominus, et dilexi Jacob, Esau autem odio habui
(Malac. I, 2), id est hunc eligendo vocavi, illum
autem respui. De quali quidem electione superius
idem dicit Apostolus, et quos vocavit hos et justificavit
(Rom. VIII, 30).

Quid ergo. Congruam sumit Apostolus ex proxime
dictis objectionem, quasi in accusationem et injuriam
Dei, qui antequam aliquid Esau promereri
posset, eum non praedestinando dignum odio suo
judicavit, et quia alteri fratri dedit gratiam, qui similiter
antea nil meruerat, ei subtraxit, qua ei subtracta
constat eum bene agere non posse, atque ita
non tam culpa Esau accidere videtur quod iniquus
fuerit quam ipsius Dei qui ei gratiam, qua bene
operari posset, dare noluit. Hujus autem objectionis
ipsemet Apostolus postmodum solutionem ponit,
ubi ait: O homo, tu quis es, etc., usque illuc vero
totum quod interpositum est, de objectione est.
Continuatio: Quandoquidem Jacob electionem suam
et vocationem non magis quam Esau ex meritis
suis, sed ex arbitrio tantum vocantis obtinuit, neque
Esau ex meritis antea suis illam amisit, quid
diceremus, quid poterimus dicere, et ad hujusmodi
objectionem respondere, quae statim sequitur: Nunquid
iniquitas est apud Deum, id est qua ratione
poterimus Deum a culpa defendere, atque astruere
quod non sit reus iniquitatis, qui gratiam scilicet
suam subtrahendo ei qui nondum meruit eum reprobum
fecit? Sic enim dictum est: Cum nondum
nati fuissent aut aliquid boni, etc. Absit, inquit statim
Apostolus ex sua parte, ut videlicet ullo modo
iniquitas credatur unquam in Deo esse, sed prius
quidem quam hoc ostendat quod propter objecta
non sit Deus iniquus dicendus, ipsam adhuc objectionem
more boni argumentatoris corroborat, ut
quanto validior fuerit objectio, tanto difficilior ac
mirabilior appareat postmodum solutio. Mors vero.
Ac si diceret: Bene quaesitum est ad propositam
quaestionem, ut videlicet Deum a culpa defendere
valeamus, et penitus ex ipsis quoque Scripturae
testimoniis in talibus culpabilis atque inexcusabilis
videtur Deus, cum habeat in potestate quibuscunque
velit misericordiam impendere qua salventur, et
sine ejus misericordia nemo salvari possit. Quod
vero hanc habeat potestatem praemittit dicens: Miserebor,
etc. Quod vero non nisi praeveniente misericordia
ejus quisquam salvari queat, statim adjungit
dicens: Igitur non volentis et currentis. Cujus
misereor, praedestinando, antequam scilicet ullum
sit hominis meritum, miserebor, postea vocando
eum per internam inspirationem, et ei denique
cujus miserebor vocando misericordiam praestabo,
in ipso scilicet supernae vocationis bravio. Ergo, inquit
Apostolus ex persona componentis, hic subaudi,
divinae collatio misericordiae, non est hominis
quantumcunque eam volentis neque currentis, id est
quantumcunque festinantis atque nitentis ad eam
obtinendam, sed tamen Dei miserentis, id est non
est in potestate nostra eam accipere, sed in manu
ejus eam dare, ut per hoc astruendum videatur neminem
esse in culpa si ab ea sit alienus misericordia,
non eum qui largiri eam habuit nec voluit.

Dicit enim. Ostendit a contrariis quod miserentis
est Dei quod homines salvantur: quod obdurantis
est quod damnantur, sicut in Pharaone ex ipso Dei
testimonio patet. Nec dicit tamen obdurantis, sed
quasi impellentis ad malum, cum ait: Excitavi. Et
ut culpam Dei augeret, addit: Ut ostendam in
te, etc., quasi ideo damnaret alios Deus, ut se glorificet,
et gloriam suam in morte aliorum quaerat,
quod iniquissimum videtur. In hoc ipsum, id est ad
affligendum populum vel persequendum, sive etiam
me non exaudiendum, sicut scriptum est: Indurabo
cor Pharaonis. Excitavi te, id est resistendo tibi feci
magis exardescere malitiam tuam contra me, ut
sicut scriptum est: Qui justus est amplius justificetur
(Apoc. XXII, 11). Per quod quasi aurum in fornace
tribulationis purgatur, et qui in sordibus est
amplius sordescat (ibid.). Virtutem meam, id est potentiam,
tam in plagis scilicet Aegypti quam in
submersione Aegyptiorum. Ut per hoc annuntietur
nomen meum, id est dilatetur notitia potentiae meae
ubique terrarum. Quod dicit ut per hoc magis effectivum
esse quam causativum videatur. Quomodo
solet dici de aliquo, exivit ut mereretur, id est exivit,
et mortis non consecutus est effectus, ita et hic
dicitur excitavi te, ac per hoc postea ostendi in te
virtutem meam, id est in his quae egi circa te et
tuos.

Ergo cujus vult, id est et ita apparet, inquit Apostolus,
ex persona adhuc opponentis, quod cujus
vult miseretur, et quem vult indurat, id est pro
velle ejus atque arbitrio potius quam pro meritis
suis homines vel salvantur per ejus misericordiam,
vel damnantur per ejus in peccatis suis indurationem,
quam videlicet obdurationem ipse non miserando
efficit, ut sic divino totum arbitrio de salvatione
vel damnatione hominum tribuendum esse
videatur. Dicis itaque mihi, inquit Apostolus ex propria
persona, vel quorumlibet fidelium Deum in
omnibus laudantium, id est tu aliquis quicunque
sis, rationabiliter dicere videris, et opponere,
ut supradictis testimoniis et rationibus id scilicet
quod sequitur: Quid adhuc queritur, id est conqueritur
Deus, id est unde potest juste querimoniam
ullam adversum nos movere, de offensis scilicet
nostris, quia omnis videlicet culpa ejus sola vel
maxime videtur accidere, cum, ut dictum est, quos
vult induret, et ut nunc dicitur, voluntati ejus nemo
queat resistere. Adhuc, id est post tam manifesta
testimonia vel rationes in accusationem illius, voluntati
ejus, id est dispositioni, de qua scriptum
est: Quaecunque voluit fecit. Alio etiam modo dicitur
Deus velle, non disponendo scilicet, sed consulendo
nobis, ut faciamus per quae salvemur juxta
illud: Quoties volui congregare, etc. (Matth. XXIII,
37.) Et quia vult omnes salvos fieri, id est consulit
ut faciant.

O homo, tu. Hoc loco Apostolus suprapositis
objectionibus, quae Deum penitus in culpam trahere
videntur, ex sua parte respondet, easque
sufficienter dissolvit congrua de figulo inducta similitudine.
Dicit itaque quaestione quaestionem
dissolvens et satisfaciens: O homo, id est carnalis
et potius animalis quam spiritualis, qui hucusque
in Deum invectus es, quasi eum de iniquitate arguendo,
sicut ibi inceptum est: Nunquid iniquitas
apud Deum? Et postea exemplis vel rationibus
exaggeratum est: Tu quis es, inquam, qui respondeas
Deo, id est qui justificas te, qui Deum modis
supradictis accusas, ipsi responde ut teipsum
defendas ab inconvenienti, si te ipse scilicet ita interroget,
dicens: Nunquid dicit, id est juste potest
conqueri de figulo quod tale ipsum fecerit
figmentum, id est vas de luto fictum, id est compositum.
Fingere namque componere dicitur. An
non habet potestatem, id est non licet figulo sine
injuria aliqua, quam vasi scilicet inferat, aliud
quidem vas facere in honorem, id est ad aliquod
honorabile officium, aliud in contumeliam, id est ad
aliquod vile et abjectum ministerium? Et hoc est:
Ex eadem massa terrae, id est etiam si nulla sit
hujus contumeliae causa ex qualitate materiae
quae est eadem. Figulus luti, id est formator humidae
et mollis terrae, non creator ipsius materiae.

Ex quo quidem apparet eum minus juris habere
in opere suo quam Deus habeat in suo, qui
non solum formator, sed etiam materiae creator
est. Quidquid ad proposita homo iste respondeat,
quasi cornuto vulneratur stilo. Si enim respondeat
quia non habet figulus hanc potestatem, penitus
officium damnat figulorum, et utilitatem publicam,
et commune commodum atque necessarium
impudenter accusat. Sin autem quod manifestum
est eligat, ut videlicet sine injuria aliqua,
quam vasi contumeliae inferat, ea faciat talia, liquet
similiter, imo multo magis Deo licere quocunque
modo voluerit creaturam suam tractare
atque disponere, qui obnoxius nullo tenetur debito,
antequam quidquam illa promereatur. Alioquin
universa animalia ad laborem creata recte
adversus eum murmurare et conqueri possent:
quare ipsa scilicet tantum ad laborem et ad servitium
hominum condiderit, cum hujusmodi afflictionem,
quae usque ad mortem perseverat, ipsa
non meruerint. Quod si ad glorificationem sui, vel
ad aliquam utilitatem hominum, hoc est ad laborem
creata esse recte conceduntur, eadem profecto
ratione concedendum est quibusdam merito
Deum gratiam suam subtraxisse, nec eos ab iniquitate
liberasse, cum nulla sit iniquitas qua Deus
optime non utatur, et nihil accidere sine causa permittat,
ipso etiam saecularis sapientiae judicio.
Unde et Plato in Timaeo suo: &#171;Nihil fit,&#187; inquit,
&#171;cujus ortum non legitima causa et ratio praecedat.&#187;
Quis enim fidelium nesciat quam optime
usus sit summa illa impietate Judae, cujus exsecrabili
proditione totius humani generis redemptionem
est operatus? Multo profecto utilius est
operatus in nequitia Judae quam in justitia Petri,
et hujus opere malo quam illius bono longe melius
usus est: non, inquam, quantum ad Judam
pertinet, sed ad communem omnium utilitatem,
quae familiari semper est praeponenda. Praedicatione
quidem Petri et exemplo vitae aliqui conversi
sunt et salvati, sed illa Judae traditio in salutem
omnium conversa est, quae a Patre quoque
et Filio pariter facta est, sed intentione diversa. Ita
etiam quantaecunque fiant malitiae, divina dispositione
optime ordinantur, et in omnibus quae facit
vel facere permittit, causas ipse novit, licet occultas
nobis et ininvestigabiles, quia sic, scilicet
eum facere vel permittere conveniat. Alioquin quaedam
irrationabiliter faceret vel permitteret.

Recte autem quaerendum arbitror, etsi injuriae
Deus argui non possit, quod aliquibus gratiam
suam dare nolit; quomodo tamen iniquis hominibus,
quibus ipse gratiam dare noluit ut salvarentur,
imputandum sit quod damnantur, ut videlicet
sua culpa damnari dicantur. Aut si nulla eorum
culpa est, quo merito suo ipsi damnari dicantur
a Deo, qui unicuique reddit secundum opera ejus.
Sed quae rursus culpa est hominis, si non salvetur,
cui Deus gratiam per quam salvaretur nunquam
dare voluit, nec ipse sine illa potuit? Sed
fortasse quis dicat, quod culpa ejus sit quod Deus
gratiam ei illam dare noluerit, quam illi aequaliter
obtulit sicut et justis, sed oblatam ipse accipere
noluit? Ad quod respondeo, quod nec ipsum accipere
sine gratia Dei potest esse, quia quidem gratiam
accipiendi oblatum donum, cum Deus illi eam
dare noluit, nec ipse sine hac gratia queat illud accipere,
falso id culpae ejus ascribitur quod oblatam
gratiam non accepit, veluti si medicus ad infirmum
veniens potionem offerret qua curari ille posset,
sed nequaquam infirmus ad suscipiendum medicamentum
erigere se valeret, nisi ipse quoque medicus
eum sublevaret: quae est culpa infirmi si curationem
oblatam non suscipit, aut quae est commendatio
medici in offerendo, si efficaciam medicaminis
auferat non sublevando?

Dicimus itaque non esse necesse in singulis bonis
operibus novam nobis gratiam a Deo impertiri,
ut nequaquam scilicet bona operari vel velle possimus
sine novo divinae gratiae praeeunte dono, sed
saepe Deo aequale gratiae suae donum aliquibus distribuente,
non eos tamen aequaliter operari contingit,
imo saepe eum minus operari qui plus gratiae
ad operandum susceperit . Ut enim de
amore vel desiderio temporalium rerum evenit,
ita de veris et aeternis bonis accidit. Venit praepotens
aliquis, et opes suas aliquibus egenis pariter
exponit in mercede atque offert, si quod eis praecipit
impleverint. Alius itaque ex eis desiderio ostensae
et promissae sibi mercedis accensus laborem
operis arripit ac perficit. Alius autem cum piger
sit ac magni laboris impatiens, tanto minus desiderio
illo accenditur, quanto amplius laboris magnitudine
deterretur, ac saepe id evenit ut qui fortior
est corpore, ignavior sit mente, et qui pauperior
est pigrior existat. Quid est ergo quod cum
aequaliter ostensae sint et oblatae pro mercede
utriusque divitiae, alius desiderio earum accensus
laborem tolerat ut ditetur, alius laborare negligit,
et diutinam magis eligit paupertatem quam
ad horam sustinere laborem? Quid est hoc, quaeso,
nisi hujus probitas et illius ignavia? Quid amplius
uni quam alteri dives ille fecit, qui utrisque pariter
parem mercedem exhibuit et promisit? In isto,
inquies, tamen desiderium accendit, ut laboris eum
patientem efficeret et consummatorem. Sed hoc,
inquam, ex actione illa divitis consecutum est,
non aliquid de ipsa actione est, id est non ejus
aliqua pars est. Quod ergo impedimentum in altero
habuit, quod similiter eum non permovet?
Nullum profecto ostendere poteris, nisi ejus ignaviam,
qui laborem renuit. Sic et Deo nobis quotidie
regnum coelorum offerente, alius regni ipsius
desiderio accensus in bonis perseverat operibus,
alius in sua torpescit ignavia. Aeque tamen
Deus utrisque offert illud, et quod suum est efficit,
tantumque erga utrumque operatur regni ipsius
beatitudinem exponendo et promittendo, quod ad
desiderium uniuscujusque accendendum sufficiat,
absque nova alia gratia apposita. Quo enim major
esse merces cognoscitur, magis unumquodque naturaliter
suo allicitur desiderio, praesertim cum ad
ipsum obtinendum sola sufficiat, multoque minori
impensa vel sudore seu discrimine ab omnibus perveniri
possit, quam ad acquisitionem terrenorum
regnorum. Ad desiderium itaque nostrum in Deo
accendendum et ad regnum coeleste concupiscendum,
quam praeire gratiam necesse est nisi ut beatitudo
illa ad quam nos invitat, et via qua pervenire
possimus, exponatur atque tradatur? Hanc
autem gratiam tam reprobis ipse quam electis pariter
impertit, utrosque videlicet de hoc instruendo
aequaliter, ut ex eadem fidei gratia, quam perceperunt,
alius ad bona opera incitetur, alius per torporis
sui negligentiam inexcusabilis reddatur. Haec
itaque fides quae in isto per dilectionem operatur,
in illo iners et segnis atque otiosa vacat, gratia Dei
est quae unumquemque electum praevenit, ut bene
velle incipiat, ac rursus bonae voluntatis exordium
subsequitur, ut voluntas ipsa perseveret: nec
necesse est ut per singula, quae quotidie nova succedunt
opera, aliam Deus gratiam praeter ipsam fidem
exponat, qua videlicet credimus pro hoc quod
facimus tantum nos praemium adepturos. Nam et
negotiatores saeculi, cum tot et tantos sustineant
labores, una spe mercedis terrenae, quam ab initio
conceperunt, omnia tolerant, et cum diversa operentur,
non diversa spe ad illa permoventur, sed
una et eadem trahuntur.

Quod si volens. Ostendit Apostolus congrua similitudine
inducta de figulo Deum nequaquam injuriae
argui posse, si aliquibus gratiam nolit dare,
per quam salventur, sicuti Pharaoni vel Esau, de
quibus objectio praecessit. Nunc vero ad ipsam Dei
commendationem convertit hoc ipsum quod de eis
actum est, ostendendo scilicet Deum multa patientia
sua malitiam Pharaonis sustinuisse, ut resipisceret,
et cum illum incorrigibilem omnino monstrasset
malitia ejus, vindicta ad communem aliorum
utilitatem optime usum fuisse, ut videlicet populus
ille liberatus, id est Judaeus sive universus mundus
hoc audiens timore saltem poenarum a malo coerceatur,
et ad bonum invitetur. Continuatio: Sicut
ostensum est, non est arguendus injuriae Deus, si
quibuscunque velit gratiam suam non conferat, qua
salventur. Neque tu, homo, qui Deum primitus arguebas,
habes quid ad eum respondeas de praesenti
similitudine pulsatus, sed multo magis unde eum
laudes, cum in his etiam in quibus tibi maxime
crudetis videtur, ejus sit misericordia praedicanda.
Et hoc est, quod, id est sed quid respondeas vel
dicere poteris, cum ipse in hoc, quod de Pharaone
fecit notens ad alios impios deterrendos, ostendere
iram suam, id est vindictam quam exercet in impiis,
et potentiam suam in miraculis quae fecit tam
in plagis Aegypti quam in submersione Aegyptiorum.
Sustinuit in multa patientia, id est per multam
suam patientiam, vasa irae, id est diu toleravit iniquos
illos, cum ipsi penitus ab eo deleri mererentur.
Vasa irae dicit eos, qui omnibus vitiis pleni
sunt, quibus statim irascendum est. Et hoc est
quod subdit determinans, apta in interitum, id est
digna penitus deleri. Sustinuit, inquam, non sine
causa, sed propter hoc ut secundum hoc quod abundat
oppressionis malitia, abundaret in oppressis
divinae miserationis potentia, qua suos eruat ad glorificationem
sui. Divitias gloriae, id est excellentiam
potentiae suae, qua glorificetur in vasa misericordiae,
id est erga electos suos, quos misericorditer conservat,
ne adversitatibus frangantur. Bene vasa
irae et vasa misericordiae dicit secundum propositam
de vasis figuli similitudinem, quae scilicet vasa
misericordiae praeparavit in gloriam, id est praedestinavit
ad aeternae vitae beatitudinem, vel in gloriam
suam, ut et ipsi eum laudando de misericordia percepta
glorificent.

Quos et vocavit. Juxta rei significationem, non
praemissi nominis proprietatem, relativum nomen
supponit dicens, quos, masculino genere, non quae
neutro, cum tamen praemissum nomen, quod est et
vasa, ad quod relatio sit neutri generis. Tale
est et apud Virgilium mutatio generis secundum
significationem cum dicitur: Praeneste sub ipsa.
Quos scilicet et ipse vocavit, id est interna inspiratione
ad se traxit, non per se ad eum venerunt,
maxime et in istis, quae omnibus exhibuit, de Pharaone
miraculis, sicut supradictum est, ut enuntietur
nomen meum in universa terra.---Non solum ex
Judaeis, inquam, vocavit eos, sed etiam ex gentibus,
cum videlicet audissent gentiles quantum manum
in Pharaonem exercuisset, sicut et Raab receptis
exploratoribus confitetur, sicut in Osee, id est per
Osee prophetam, dicit ipse, scilicet Dominus. De
vocatione gentium primo testimonium inducit, praeterea
de Judaeorum ibi: Isaias autem, etc. Vocabo,
id est gentiles, qui prius mihi subjecti nullatenus
erant, timore terribilium mihi subjugabo, quia initium
sapientiae timor Domini, sed consummatio
charitas, cum de servis fiunt amici, sicut et mox
adjungit dicens: Et non dilectam dilectam, id est
postmodum eos de servis in amicos transferam,
sicut scriptum est: Jam non dicam vos servos, etc.
(Matth. XV, 15). Vocabo, id est veraciter vocari faciam,
et non misericordiam consecutam, misericordiam
consecutam. Multo plus est filium fieri quam
misericordiam consequi. Illud quippe inchoationis
est, hoc est perfectionis; misericordiam consequimur
cum nos, Deo vocante et nisi convertamur
comminante, ad ipsum convertimur, ne ab ipso puniamur.
Filii vero efficimur cum jam perfecta charitas
foras mittit hunc timorem (I Joan. IV, 18).
Duobus itaque praemissis duo haec sigillatim referuntur,
quasi confirmatio et expositio praemissorum.
In loco, id est in terram gentilium, ubi nec plebs
mea primitus erat, hoc est nec etiam per timorem
mihi subjecti. Filii, id est filiali reverentia servientes.
Dei vivi dicit differentiam deorum, quos scilicet
antea gentilitas vario delusa errore, vel ex insensatis
rebus, vel ex mortuis hominibus constituerat.

Isaias autem, supradictam vocationem gentium
Oseae prophetae, scilicet ita Isaias aperte de futura
conversione Judaeorum: Si fuerit, quamvis innumerabiles
fuerint Judaei in sua sterilitate, id est in
infidelitate perseverantes. Sicut arena maris, quae
innumerabilis est et sterilis. Tamen reliqui eorum
salvabuntur, quos videlicet sibi Dominus reliquit
alios a gratia sua repellens atque abjiciens a se,
vel reliquias dicit populi simplices et idiotas, qui
abjecti sunt inter eos, sicut apostoli fuerunt, et
multi de turba Christo adhaerentes, elcut et ipsi
profitentur impii dicentes: Nunquid alicui ex principibus
crediderunt in eum? Sed turba haec quae non
novit legem maledicti, etc. (Joan. VIII, 48.) Quia
vero aliquis quaereret cujus praedicatione ista vocatio
fiat utriusque populi, respondet praedicatione
scilicet propria ipsius Domini incarnati. Et hoc
est, quod faciet Dominus per semetipsum verbum
breviatum super terram, id est praedicationem compendiosam
scilicet quod dicitur, sapiens paucis innotescit
verbis. Super terram, id est quae super et
omnem terrenae et humanae sapientiae doctrinam,
sicut et magnus ille Domini Joannes profitetur dicens:
Qui de terra est, de terra loquitur, etc. (Joan.
III, 31.) Quomodo autem superemineat haec doctrina
caeteris omnibus praemittit dicens: quia Verbum consummans et abbrevians, videlicet faciet. Consummare
est perficere, quando videlicet id quod inchoatum
est ad perfectionem ducitur. Evangelica
itaque praedicatio, quam per semetipsum Dominus
attulit, aedificationem necessariam in veteri lege
inchoatam consummavit, id est perfecit, addendo
scilicet quae ad plenitudinem justitiae deerant, sicut
ipsemet profitetur dicens: Nisi abundaverit justitia
vestra, etc. (Matth. V, 20.) Consummans in aequitate,
id est supplens quod de aequitate minus fuerat,
id est quod de perfectione justitiae atque virtutum
defuerat. Et praetermissis innumeris observantiis
carnalibus, abbrevians scilicet in duobus praeceptis
charitatis ipsam aequitatem, ubi videlicet diviti
illi, qui de salute animae suae consuluerat eum,
respondit: Hoc fac et vives (Luc. X, 28). In his
enim duobus mandatis tota lex pendet et prophetae
(Matth. XXII, 40).

Possumus etiam dicere quantum ad multitudinem
verborum in Novo Testamento, quod Vetus praeceperit
abbreviatum, quia pauca sunt quae in monte
Dominus cum Novum traderet Testamentum apostolis
dixit, ad comparationem eorum quae per
Moysem praecepit: et parva sunt quatuor Evangeliorum
volumina ad comparationem quinque librorum
Moysi. Magna itaque est Evangelii commendatio,
ut et in sententia sit perfectius, et in verbis
brevius. Et sicut praedixit idem Isaias, nisi Dominus
sabaoth, id est exercituum, qui adversum regnum
diaboli suos quotidie dirigit bellatores, sicut
scriptum est: Ut castrorum acies ordinata (Cant.
VI, 3), reliquisset nobis semen, id est cum pro culpa
sua nostrum populum, id est Judaicum excaecaret,
et a gratia sua removeret, et quasi ab arca sua
corruptam annonam projiceret, retinuissetque sibi
aliquos tanquam semen, sicut apostolos et caeteros
Ecclesiae primitivae fideles: Sicut Sodoma fuissemus
et sicut Gomorrha. Ubi pariter cum prole sua parentes
sunt exterminati, ut nec semen relinquerent.
In semine conservatur utilitas prioris annonae, et
antiqua reviviscunt et renovantur, et ex paucis
multa procreantur. Sic in apostolis et caeteris primitivae
Ecclesiae membris praecedentium Patrum
utilitas est recompensata, et revixit religio, magnaque
inibi divinae messis per universum mundum
pullulavit utilitas. Quid ergo. Quandoquidem non
dilectam fecit dilectam, et nunc e converso videmus
dilectam factam non dilectam, id est electo populo
gentili totum fere Israel reprobatum esse, qua causa
id accidisse dicemus, de reprobatione videlicet
populi sui? Et hoc est, quid dicemus, super hoc,
scilicet quod gentiles, qui primitus non noverant
justitiam, id est fidem quae ad justitiam perducit;
nunc apprehendunt justitiam illam, scilicet veram
animi justitiam, quae ex fide est, non quae in exterioribus
consistit operibus. Israel vero, id est populus
Judaeorum sectando legem justitiae, id est exercendo
auctoritatem corporalis vindictae, non pervenit
in legem, id est non recepit perfectam Evangelii
doctrinam, quae sola justificat. Quare hoc, inquit?
quia non apprehendit, subaudi justitiam, quae
ex fide est, sed quasi justitiam non vere justitiam,
quae ex operibus, id est legis litteram occidentem
sequens in exterioribus et carnalibus observantiis,
spirituali et mystica intelligentia quae ex fide Christi
aedificat, non est justificatus, et justificatus
sicut scriptum est: Justus ex fide vivit (Rom. I, 17).
Et hoc ideo quia offenderunt in lapidem offensionis,
id est per Christum scandalizati sunt quem propter
humanae naturae infirmitatem Deum minime crediderunt.
Solent pedes impingere atque offendi in
parvis lapidibus qui prae parvitate sua vix adverti
possunt. Sic et Christus, pro parvitate suae humilitatis,
quam mundo exhibuit, a Judaeis contemptus,
lapis ejus offensionis factus est, ut in eum Judaei
non credentes, ad ea quae diceret indignarentur.
Sicut scriptum est, in ipso videlicet Isaia: Ecce pono,
verba Patris sunt et promissio de Filio suo
mittendo; Ecce pono, id est jam apud me ponendum
delibero, in Ecclesia humile fundamentum, sed
forte, id est Verbum incarnatum. Quia enim lapis
est, forte; quia offensionis, humile, et ab offendentibus
in eum conculcandum. Omnis, sive Judaeus
sive gentilis, in eum, non ei tamen, vel eum, non
confundetur, id est non erubescet, frustratus sua
spe. Ideo dicit lapidem offensionis, et petram scandali:
et hoc in prophetis frequenter evenit, ut in eadem
sententia varientur verba. Sion, id est specula,
dicitur Ecclesia, quae in altum se per desiderium
attollens omnem suam sollicite quam habet actionem
circumspicit, ne supernum ejus impediat desiderium.

CAPUT X.

Fratres. Ne videretur Apostolus, qui a Judaeis recesserat,
ex aliquo odio magis quam ex studio corrigendi
eos vituperasse, ostendit in effectu quantum
charitatis affectum in eos et compassionem habeat,
dicens se intente pro salute eorum Deum exorare.
Cum enim dicit: Voluntas cordis et obsecratio, ex
devotione cordis orationem procedere demonstrat,
et magis eam in devotione quam in verbis consistere.
Ac si dicat: Licet sic eos vituperem, tamen, o vos
fratres, orare pro illis ut salventur non desisto.
Unde et Ecclesia singulis annis specialem pro Judaeis
orationem habet, Ut Deus auferat velamen a
cordibus eorum, et agnita veritate, quae Christus est,
ad ipsum convertantur . Fratres eos, quibus
scribit Apostolus, dicit, secundum quod Veritas ait:
Unus est enim Pater vester qui in coelis est (Matth.
XXIII, 9); ut ejus correptionem quasi a fratre et
compare non superiore libentius susciperent.
Unde haec et in Ecclesia inolevit consuetudo, ut in
exordiis lectionum, quae de Epistolis apostolicis sumuntur,
Fratres praenuntietur. Quia autem pro Judaeis
orandum est, vel eorum maxime errori sit
compatiendum, supponit dicens: Testimonium enim,
ex me ipso qui olim similiter faciebam. Aemulatio
est non secundum scientiam, id est zelum in Deum non
rationabilem nec bonum, quia erroneum putantes
scilicet quod non est juxta illud Veritatis, scilicet:
Venit hora ut omnis qui vos interficit, arbitretur obsequium
se praestare Deo, et haec facient quia non noverunt
Patrem neque me (Joan. XVI, 2, 3). Zelus sive
bonus sive malus dicitur fervor quilibet, atque commotio
accensi animi ad aliquid gerendum. Quomodo
autem non secundum scientiam statim adjungit,
dicens: Ignorantes enim quae Deus approbat, quae
est videlicet ex fide Christi, et suam, id est quam
ipsi pro justitia reputant et approbant, in observantiis
scilicet carnalibus, volentes statuere, id est
immobilem conservari, Justitiae Dei, id est illis Dei
praeceptis, quae obedientes justificant, non sunt subjecti,
id est obedientes, quale est illud: Creditis in
Deum? et in me credite (Joan. XIV, 1). Finis enim,
vere ignorantes Dei justitiam, quia fidem Christi non
habent, qua unusquisque fidelis justificatur. Quod
vero ex fide Christi quisque justificetur, et non ex
sua justitia, legalium scilicet operum, sic dicit:
Quia omni credenti, id est unicuique fideli, Christus,
id est fides Christi, ad justitiam, id est ad hoc ut
per ea justificetur, vel finis legis, id est legalium
operum, quae gaudium in illis operibus spem salutis
constituunt, Christus eis non proderit. Unde et
ad Galatas dicit: Si circumcidamini, Christus vobis
nihil proderit (Gal. V, 2). Et per semetipsum Christus
dicit: Usque ad Joannem lex et prophetae (Matth.
XI, 13).
Moyses enim. Ostendit ipsius legislatoris Moysi
testimoniis ex justitia legis impleta, in operibus
scilicet illis carnalibus, neminem assequi vitam
aeternam, nec fuisse promissam, sed potius ex fide
Christi. Justitiam quae ex lege est, qui fecerit homo,
id est legalia opera impleverit, vivet super terram,
scilicet in ea, id est propter ipsius legis observantiam
vitae hujus bonis fruetur, non aeternae. Quae autem
ex fide est, id est quoniam fides de non apparentibus
est, vitam illam aeternam, quae in Christo abscondita
est, potius promittit quam praesentem; et
invisibilia potius quam visibilia bona. Et haec est
illa justitia, quae ex fide est Christi, id est ipsa fides
in Christum habita nos justificans. Sic loquitur ibidem,
scilicet in Deuteronomio, per ipsum Moysem,
qui per eam vere justus erat, nos corroborans, ut
in nullis deficiamus vel desperemus adversis. Hoc
est, ipse ex illa justitia, quam jam habebat, sicut
dicit: Ne dixeris in corde tuo, id est non cogites,
tu homo quicunque, vel tu popule Israel: Quis
ascendet in coelum, id est ne desperes de vita illa
coelesti, in qua fides Christi consistit, et cujus nos
promissione maxime Christus allicit, quasi ad vitam
illam conscendere humana minime possit natura,
quia hoc esset, inquit Apostolus, ex sua parte
Christum ipsum ab illa vita deducere, id est credere
nec ipsum illuc ascendisse in humana quam
assumpsit natura. Aut quis descendet in abyssum, id
est usque ad ipsum etiam infernum? aut quos videlicet
non liberavit ad coelestia secum perducat,
quia hoc esset Christum in abyssum, hoc est credendo
reducere Christum sive retrahere ab illo descensu,
quo fideles suos mortuos ab inferno liberavit
et secum ad coelestia transtulit. Sed quid dicunt,
id est, inquit Apostolus, attende quod ibidem subjunctum
est ab ipso Moyse, hoc videlicet, prope est
verbum, etc., id est facile est te in Christo hoc profiteri
completum vel credere, de ascensu scilicet hominis
ad coelestia, et descensu hominis ad inferna.
Ideo facile quia rationi non est adversum, sed
maxime congruum divinae clementiae, hoc est, inquit
Apostolus, verbum fidei, id est verbum de eo
quod fides habet, et de eo quod creditum fideles
facit. Quod verbum scilicet nos apostoli praedicare
missi sumus. Et merito, quia in hujus verbi confessione
et fide salus nostra consistit.

Et hoc est, quia si tu, quicunque sis, etc. Ore suo
confitetur, qui quod enuntiat intelligit. Corde suo
credit qui cor et voluntatem suam applicat his quae
credit, ut ipsa videlicet fides eum ad opera trahat,
veluti cum quis credendo Christum a mortuis resurrexisse
in vitam aeternam, satagit prout potest
ut vestigia ejus sequendo ad ejusdem vitae beatitudinem
perveniat. Notandum vero frequenter evenire,
quod cum de Veteri Testamento aliqua in Novo
testimonia inducuntur, facile est inducta testimonia
applicari ad id confirmandum ad quod inducta
sunt, si per se ipsa considerentur. Si vero loci
illius unde sumpta sunt circumstantias simul attendamus,
et quomodo superiora Scripturae vel inferiora
ei quod inde sumptum est cohaerere queant,
plurimum nostra angustatur intelligentia. Quod in
hoc quoque ipso, quod nunc expositum est, contingit
testimonio. Quod ut diligentius intueamur,
ipsius Scripturae verba latius replicemus. Scriptum
est enim in Deuteronomio, cap. XXX, cum post legem
datam Moyses ad observantiam legis populum exhortaretur
his verbis: Mandatum hoc quod ego tibi
praecipio hodie, non supra te est neque procul positum,
nec in coelo situm ut possis dicere: Quis nostrum
valet conscendere ut deferat illud ad nos, ut audiamus
atque opere impleamus? Neque trans mare positum
ut causeris et dicas: Quis ex nobis transfretare
poterit mare, et illud ad nos usque deferre, ut
possimus audire et facere quod praeceptum est? (Deut.
XXX, 11-13.) Item, eodem cap.: Sed juxta est
sermo valde in ore tuo, et in corde tuo, ut facias illum
(ibid., 14).

Ecce ex his verbis, si ea juxta litteram sequamur,
hoc totum Judaeos admonere videtur, ut non
conquerantur de difficili intelligentia legis, quasi
per aenigma aliquid obscure sit dictum, sed omnia
ita aperte praecipi, ut per se queant intelligi, nec
aliquam habere excusationem si praeceptis differat
obedire, quia ea non valeat intelligere. Sed quoniam
Apostolum legis peritissimum maxime nos
sequi convenit, oportet nos, juxta ejus sensum, ad
fidem Christi quae dicta sunt accommodare. Sciens
itaque Moyses legem ipsam quam dederat mysticis
et obscuris sensibus esse plenam, qui non nisi per
adventum Christi et ascensionem ejus aperiendi essent,
sicut scriptum est: Et incipiens a Moyse et
omnibus prophetis, interpretabatur eis Scripturas
(Luc. XXIV, 27); et sicut ipse dicit: Nisi ego abiero, etc.
(Joan. XVI, 7); et iterum: Paracletus autem, etc.
(Joan. XIV, 26), admonet populum ne desperet de
spirituali illa legis intelligentia tanquam aperienda,
quasi non esset mundus habiturus qui de coelo veniret,
ut sensum Dei quem in lege habuerat aperiret,
quia revera Filius Dei de coelo venturus erat,
et iterum ascensurus ut hanc mundo intelligentiam
ministraret tam per seipsum quam per Spiritum
sanctum post ascensionem ad hoc ipsum mittendum.
Notandum vero hoc quod adjunxit Apostolus:
Aut quis descendet in abyssum, nequaquam in suprapositis
Moysi verbis contineri, sed pro hoc ibi esse
dictum, neque trans mare positum, etc. Haec itaque
verba, vel ipse Apostolus sensum prosecutus adjunxit,
vel forte juxta aliam, qua nunc utimur,
translationem, ea tantum collegit quae congruere
propositae sententiae vidit. Potest quippe quod dicitur,
non est trans mare positum, ita intelligi ut
non sit in abysso, id est in inferno locatum, ut videlicet
propter ipsum illuc oporteat aliquem descendere,
et mare hujus saeculi ut ad illud profundum
inferni perveniat penetrare ut tale sit ultra
mare. Ac si dicatur deorsum post mare, id est in illa
ulteriori amaritudine inferni post miseriam praesentis
vitae.

Corde enim. Bene dixi, confitearis et credas, quia
utrumque necessarium est, quia corde creditur ad
hoc ut justificetur ipse qui credit, quia sine fide
impossibile est Deo placere (Hebr. XI, 6). Et postea
confessio fit de hoc ipso quod credit ut Ecclesiae fidelis
aggregetur, et sacramenta ejus participet. Dicit
enim, ut superius in Isaia comprehensum est,
non enim dixi omnes sive scilicet Judaeos sive gentiles,
et merito quia ad hanc obtinendam salutem
nihil refert diversitas populorum dummodo una sit
fides, quia in eum credamus potius quam ei vel
eum, ut supra meminimus. Dives in omnes, id est
sufficiens veris omnes ditare divitiis, qui invocant,
non qui vocant. Vocatio quippe exteriorum sonus
est verborum, de qua dicitur: Non omnis qui dicit
mihi, Domine, Domine, intrabit in regnum coelorum
(Matth. VII, 21). Invocatio vero est interior clamor,
id est devotio animi ad Deum suspirantis, de qua
Moysi dicitur: Quid clamas ad me? (Exod. XIV, 15.)
Omnis enim ab auctoritate Isaiae, nomen Domini, id
est notitiam ejus et manifestationem devotione postulat,
de qua dicitur: Et manifestabo ei meipsum
(Joan. XIV, 21). Et Psalmista: Satiabor, inquit,
cum apparuerit gloria tua (Psal. XVI, 15).

Quomodo ergo. Suum et aliorum apostolorum
officium commendat, ostendendo scilicet quam necessaria
sit eorum praedicatio, ut credant homines
et salventur. Continuatio: Quandoquidem qui invocaverit
salvabitur, ergo invocandus est hominibus
ut salventur. Sed in quem nondum crediderunt. Ergo
quomodo invocabunt? ac si aperte dicat: Nullo
modo ei, id est non solum in eum, sed nec ei, id est
praeceptis vel admonitionibus ejus, quem non audierunt,
neque per seipsum praedicantem, neque per
alium qui eum praedicaret, sine praedicante, vel ipso
vel alio, praedicabunt aliqui nisi mittantur, sicut ipse
Filius a Patre, et apostoli ab ipso Filio, ita eis dicente:
Sicut misit me Pater, et ego mitto vos (Joan.
XX, 21). Hic pseudo tangit apostolos, qui non missi
a Deo per seipsos ad praedicandum veniunt, de quibus
ipsa Veritas: Omnes, inquit, quotquot venerunt,
fures sunt et latrones, sicut scriptum est (Joan. X,
18). Origenes: &#171;Exemplum hoc de Isaia videtur
assumptum:&#187; Ambrosius: &#171;Hoc propheta dicit
Nahum. Apostolorum pedes speciosi fuerunt, quia
affectus eorum a contagio terrenae cupiditatis
mundi exstiterunt, et puri in Deo non quae sua sunt
de praedicatione quaerentium, sed quae Jesu Christi,
nec ventri, sed Deo servientium. Unde et bene
eorum pedes a Domino abluti sunt, quos etiam propter
hanc mysticam eorum speciositatem calceamentis
abscondi prohibuit, quia deforme est quod
occultatur, et ubi male agitur lux absconditur.&#187;
Evangelizantium pacem, id est praedicantium atque
docentium reconciliationem ad Deum. In quo etiam
mysterio omni domui quam intrarent dicere praecipiuntur:
Pax huic domui. Bona, scilicet vera,
quae nec oculus vidit, etc. (I Cor. II, 9.) In hac quidem
vita pacem hanc et reconciliationem ad Deum
per poenitentiam jam assequimur, sicut scriptum
est: Convertimini ad me, et ego convertar ad vos
(Zachar. I, 3). Bona vero illa postmodum in futura
vita. Unde bene praemisit pacem, et postea bona.
Evangelio, id est divinae praedicationi.

Quis credidit, id est quis per hoc quod a nobis
audivit fidem habuit? Ac si diceret: Nulli vel pauci.
Ergo, id est ex isto testimonio apparet quod fides
habetur ex auditu, per verbum Christi, potius quam
nostrum, quia non ex nobis loquimur, sed ex eo
quod nos ipse docuit, ut ad ipsius gloriam vel offensam
specialiter spectet, quidquid de praedicatione
nostra accidat. Nunquid non, id est potest se aliqua
mundi pars excusare de infidelitate sua per ignorantiam
quasi ad omnes non venerit vel ventura sit
evangelica praedicatio? Ac si diceret: Nequaquam.
Quod statim testimonio Psalmistae convincit, dicens:
Et quid, licet non omnes obediant? Sonus eorum,
id est fama apostolorum sive praedicatorum Evangelii,
etc., usque et in fines orbis terrae verba per
quae praedicabant; dixi in fines, id est ad externas
etiam partes mundi, quas incoli certum est a gentilibus.
Sed nunquid ideo non cognoverunt Judaei,
quod scilicet praedicatio transivit tam longe ad gentes,
id est nunquid ideo se possunt excusare quasi
eis non fuerit oblata praedicatio, et hoc praedicantium
culpae imputare? Nec dicit tantum, non audivit,
sed etiam non cognovit, id est non advertit
ipsius praedicationis veritatem. Ac si diceret: Revera
fecit, licet malitiae et invidiae, seu terrenae cupiditatis
zelo resisteret. Unde et peccatum ejus irremissibile
in Spiritum sanctum persistit. Et hoc
ipsius Moysi testimonio astruit, qui sicut primus
prophetarum scripserit, ita et prius hanc eorum
malitiam scripto etiam prophetavit. Ego, verba sunt
Dei, ad aemulationem, id est per me ipsum praedicando,
dicit Filius Dei, adducam vos, in invidiam
et odium tam mei ipsius quam meorum. Cum autem
invidia sit odium alieni boni, monstratur profecto
eos scienter in Christum deliquisse. In non gentem
mittam vos per insipientem gentem, id est per dispersionem
vestram faciendam ab infidelibus Romanis,
faciam vos non esse populum. Non enim recte
populus vel gens dicitur, nisi hominum congregatio.
In iram vos mittam aliorum hominum etiam
dispersos, ut duris exactionibus vos semper opprimant
atque affligant. Isaias autem. Non solum
Moyses, sed etiam Isaias patenter de reprobatione
eorum et electione gentium sic audet dicere, etsi
se ab eis occidendum praevideret. A non quaerentibus
me, dicit Dominus, id est a gentilibus, palam
quia multo amplius Ecclesia de Deo quam Synagoga
erudita est, non interrogabant, id est nihil etiam a
me requirere noverant, quem penitus ignorabant.
Ad Israel autem, id est Judaeos tota die, id est toto
tempore praedicationis meae, quae vere dies et illuminatio
mundi est dicenda, expandi manus meas,
id est ad eos colligendos ultroneum me obtuli, per
manus, id est opera eis quotidie exhibita, a via scilicet
gentium penitus declinans, ut eis omnino vacarem.
Sed contradicentem: quod pejus est modis
omnibus me calumniantem.

CAPUT XI.

Dico ergo. Quia tot auctoritatibus confutaverat
Judaeos et novissime gentium electionem et eorum
reprobationem manifeste prophetatam docuerat, ne
hinc maxime occasionem gloriandi adversus Judaeos
gentiles in sua altercatione praesumerent,
quasi intelligentes populum illum penitus esse reprobatum,
incipit etiam gentilibus hanc gloriationem
et Judaeis desperationem auferre, et jam ad
invectionem gentilium redit, ut eorum quoque superbiam
conterat. Continuatio: Quandoquidem tam
manifestis testimoniis reprobatio Judaeorum confirmata
est, dico, id est arbitror quaerendum quod
sequitur et solvendum. Populum suum, id est Judaeos,
ex toto repulit, ut nullum inde ulterius assumat.
Israelita, id est videns, non proselytus, et de genere
Abraham, non Ismael vel Esau, descendens, sed
per Benjamin et de generatione maledicti Saul, cujus
reprobata est a regno posteritas. Plebem suam quam
praescivit, id est illos quos de populo illo quondam
scilicet peculiari suo praedestinavit. In Elia, id est
ubi de Elia loquitur in libro Regum: Quemadmodum,
scilicet ipse Elias, interpellat Deum adversum Israel,
id est orando vel conquerendo provocat Deum ad
vindictam in nequitia persequentium se Judaeorum.
Occiderunt, subaudi Jesabel, suffoderunt, id est a
fundamento penitus everterunt, ut idola tantum colerentur.
Sed quid dicit, id est putavit ita se solum
remansisse, sed ipsius Dei testimonio errare comprobatur?
Reliqui mihi, id est non abjeci a gratia
mea Baal, id est idolum Baal et Jesabel. Sic ergo.
Quandoquidem de Elia exemplum induximus, ad
quid inductum sit assignemus. Et hoc est quod dicit,
sic etiam nunc, reliquiae, id est illi quos non
abjecit Dominus, secundum electionem gratiae Dei,
non merita ipsorum. Si autem gratiae, id est per
gratiam, subaudi salvae factae sunt, jam non ex operibus,
id est ex meritis suis. Non dicit per merita,
sed ex meritis, quia et gratia Dei merita Pauli et
aliorum non excludit. Sed ex meritis esset, non ex
gratia, si . . . . . a meritis nostris procederet, nec gratia
Dei praeiret, quae fidem saltem inspiraret, vel
praedicatores dirigeret. Alioquin, id est si aliter, id
est contrario modo quam dico evenisset, id quod
modo est gratia, id est gratis collatum, non praevenientibus
meritis nostris gratia Dei, non esset gratia,
sed meritum solum. Convenienter ab Elia similitudinem
ad tempus nostrum Apostolus induxit et
convenienti exemplo temerarium judicium gentium
confutare incipit, cum etiam tantum virum de consimili
praesumptione a Domino viderint reprehensum.
Scimus Joannem Baptistam, quasi alterum
Eliam, primum Domini adventum praecessisse, et
populum Judaeorum, quasi de eorum desperaret salute,
graviter arguisse his verbis: Genimina viperarum,
etc., ut in hoc quoque tempore gratiae de quo
scriptum est, usque ad Joannem lex et prophetae,
ea quae nunc de Elia dicta sunt consonare videantur.

Quid ergo. Quandoquidem ex electione gratiae
Dei potius quam ex meritis suis reliquiae tantum
Israel salvae vel salvatae factae sunt, igitur quid subaudi
dicendum sit patet, hoc scilicet quod sequitur
quia quod quaerebat Israel, id est requirebat a Deo
quasi suum, et per opera sibi debitum, non est consecutus,
vitam scilicet aeternam, vel aeternam haereditatem.
Electio vero, id est Pauli qui de populo illo
per gratiam Dei electi sunt, quod quaerebat, id est
vitam aeternam, consecuta est: caeteri vero excaecati
sunt non solum non assecuti quod quaerebant, sed
ne ulterius credant penitus reprobati. Sicut scriptum
est, dedit illis spiritum communionis. Origenes.
Ubi scriptum sit, dedit illis Deus spiritum compunctionis,
oculos ut non videant, et aures ut non audiant,
usque in hanc diem hactenus invenire non
potui: puto autem hoc modo dixisse Apostolum:
Caeteri vero excaecati sunt, et sicut scriptum est de
illis (Isa. VI, 9), dedit eis spiritum compunctionis.
Sed ea quae de caecitate oculorum et de auditu aurium
per Isaiam dicta sunt: Auditu audietis et non
intelligetis, et videntes videbitis et non videbitis. Incrassatum
est enim cor populi hujus, etc. (Isai. XXIX,
10.) Nunc ergo sensum Isaiae videtur Apostolus
suis sermonibus protulisse. Similiter et de his faciendum
quae de David Scriptura pronuntiat: Fiat
mensa eorum, etc. (Psal. LXVIII, 23.) Spiritum compunctionis, etc., id est invidiae et odii, quibus eorum
mentes pungerentur, id est stimularentur adversus
Christum, et suos. Oculos, id est rationem per se
videre non valentem, et aures, id est non alio docente
intelligentes, fiat mensa eorum. Quod ex Isaia
vel ex David videtur assumptum, in utroque unus
sensus quodammodo exponitur. Item, idem quod
dixit in captionem, in Psalmo non habetur scriptum,
neque in LXX, neque in Hebraeo. Et rursum in
Psalmo habetur coram ipsis, Apostolus autem non
posuit coram ipsis. Mensa eorum coram illis, id est
Scriptura Veteris Testamenti eis tradita, et ab eis
frequentata, unde cibum animae intelligentes sumunt,
in laqueum et in captionem, id est ut laqueum,
quo ipsi non alios capiant, sed capiantur,
et detineantur ne via veritatis incedant, quae ait:
Ego sum via, veritas, et vita, dum scilicet nihil ibi
mystice accipiant, sed ad litteram, quae occidit,
cuncta exponunt, vel in captionem, dum saepe Domino
vel sanctis doctoribus confligentibus cum eis,
his quae de Scriptura eis objiciuntur testimonia ita
capiuntur et constringuntur, ut se expedire ab objectis
non valeant. Quale est illud quod Dominus
eis opposuit dicens: Quomodo ergo David in spiritu
vocat eum Dominum, etc. (Psal. XXII, 43.) In scandalum
et in retributionem, hoc est in retributionem
scandali animae suae, id est damnationis, non salutis.
Sed verbum Domini, quo ait: Est qui accusat
vos Moyses (Joan. V, 45). Et secundum quod Apostolus
dicit: Et qui in lege peccaverint per legem
judicabuntur. Scandalum etiam lex eis facta est,
offensae et indignationis causa, cum multa Christum
et suos vel dicere vel facere viderent, quae legi
contraria crederent. Unde illud est quod dixerunt:
Nos audivimus ex lege, quia Christus manet in aeternum
(Joan. XII, 34).

Obscurentur. Unde scandalum hoc procedat, vel
illaqueatio supponit, ex excaecatione scilicet ipsorum,
et cupiditate terrenorum, quae semper in Judaeis
maxima regnat. Incurva verbum est imperativum,
ac si dicatur: Tu Deus, incurva dorsum
eorum, ut cupiditate appetendi terrena non erigantur
ad coelestia. Notandum vero hujusmodi verba
quae imprecationis videntur cum a sanctis dicuntur,
magis ad propheticam enuntiationem quam ad desiderium
vindictae pertinere, ut videlicet cum dicitur,
fiat, tale sit ac si praediceretur. Sicut enim
quandoque futuro indicativi modi verbi imperative
utitur Scriptura, ut diliges Dominum (Matth. XXIII,
37), pro dilige; Non occides (Exod. XX, 13), pro
non occide, ita e converso nonnunquam facit. Quid
etiam obest si aliquis sanctus per spiritum illuminatus,
divino assentiens judicio, optet fieri de vindicta
etiam malorum quod recte faciendum esse intelligit,
et in divina praefixum videt esse sententia?
Velle quippe fieri quod justum est fieri, quae est injustitia?
Alioquin quaedam nobis displiceret justitia,
et ipsam quoque Domini sententiam cognitam haberemus
exosam. Sed de hoc diligentius Theologiae
nostrae tractandum reservamus.

Dico ergo. Quandoquidem sic de eorum reprobatione
prophetatum: Nunquid offenderunt Deum, videlicet
ut non tantum titubarent in fide, sed penitus
caderent, id est sine recompensatione alicujus commodi
damnarentur a Deo, qui omnibus malis bene
utitur, sed illorum delicto, dum videlicet praedicationem
Christi a se repellerent, et apostoli ad gentes
transirent, tanto facilius a gentibus essent recepti,
quanto a Judaeis summis earum inimicis repulsos
eos et afflictos viderent; vel in hoc etiam
quod dispersi per mundum in perpetuam captivitatem
pro peccato in Christum commisso fidei nostrae
plurimum attestantur, et magna potentiae Christi
praeconia praebent. Ut illos aemulentur, id est ut
deinceps e converso gentes faciant Judaeis quod
olim Judaei faciebant gentibus in proselytis, id est
zelo Dei illos ad imitationem sui convertant vel provocent.
Aemulari aliquem est zelum, id est vehemens
desiderium erga eum habere ut illum imitetur
vel ille eum e converso, juxta quod statim dicturus
est, si quomodo ad aemulandum provocem, etc.
Quod si aemulantur illos, et merito. Quod si delicto
eorum tam bene usus est Deus, id est tanta inde
consecuta est utilitas, ut universus inde mundus in
gentibus profecerit, quanta erit utilitas de ipsorum
pariter conversione cum gentibus? Et hoc est:
Quod si delictum illorum divitiae sunt mundi, id est
ex delicto illorum, et reprobatione populi mundus
in caeteris spiritualiter est ditatus, et diminutio
eorum, id est quod minus in illis modo habet mundus,
de spiritalibus bonis recompensatur in gentibus.
Quanto magis plenitudo ei erit, subaudi, divitiae
mundi, id est si et ipsi pariter cum gentibus
mundum impleant bonis operibus, multo amplius
ipse ditabitur. Et hoc est quidem istud, quod quidam,
sed adversativum, ad hoc scilicet quod primitus
dixerat de eorum peccato, et nunc de conversione
loquitur, ut sic videlicet juxta litteram continuetur
ad praemissa. Ita delicto eorum ditatus est
mundus in gentibus. Quod si delictum illorum, etc.
Vobis enim. Et quasi aliquis de hac plenitudine futura
desperaret, jam penitus Judaeos ulterius a Deo
reprobatos esse ostendit, proposito exemplo desperandum
non esse, quia et ipse ad hoc quotidie laborat,
cum sit apostolus gentium, ut etiam aliquos
ex Judaeis convertat. Quod quidem est officium
suum praedicandi scilicet honorare, id est maxime
commendare, cum ex abundanti hos etiam dico lucretur,
quorum apostolus, id est praedicator non
est ipse constitutus apostolus gentium, etsi videlicet
minime Judaeorum.

Si quomodo, tam verbis quam exemplis, tam auctoritate
quam ratione, tam aperta veritate quam
utili simulatione vel dissimulatione, de qua alibi
dicit: Factus sum Judaeis Judaeus, et omnibus omnia
factus ut omnes lucrifaciam (I Cor. IX, 23). Carnem
meam, id est Judaeos, qui de genere meo sunt, ad aemulandum,
id est imitandum me in conversione, aliquos
saltem si non multos. Si enim. Et merito in
hoc persisto, ut etiam eos convertam, quia cum
amissio illorum reconciliatio sit mundi in gentibus,
ac per hoc utilis, multo mirabilior et utilior erit assumptio
eorum quae erit quasi mortuorum resuscitatio.
Mirabilius est enim mortuum suscitare, quam
illum qui non vixit animare, id est vitam reddere
quam dare. Quotidie enim scimus in uteris matrum
naturaliter carnes animari, nec miramur; mortuos
autem reviviscere miraculi esset potius quam naturae.
Gentes itaque conversas ad Deum, quarum
populus antea per fidem non vixit, animari, id est
vivificari potius dicere possumus quam resuscitari.
Judaeos vero, si redeant ad Deum et convertantur
corda patrum in filios, quasi mortui suscitantur,
cum populus ille, scilicet antea per fidem vixerit.
Et certe difficilius est justum cum lapsus fuerit suscitare,
quam qui iniquus perstiterit ad justitiam
trahere. Quod quotidie in ipsis conventibus religionum
experimur, cum eos, qui de saeculi malitia ad
monachatum convertuntur, facile in bono perseverare
videamus proposito; saeculares vero monachos
vix aut nunquam redire. Amissio Judaeorum merito
dicitur cum eos Deus per infidelitatem amiserit,
quos prius subjectos per fidem tenebat. Mundi
nomine gentiles designat, qui magis inter insensibiles
mundi partes sensu ac ratione carentes, dum
idola colerent, quam inter homines rationales creaturas
computandi fuerant.

Quae erit, id est cujusmodi, scilicet assumptio Judaeorum
amissorum, nisi vita ex mortuis, id est nisi
resuscitatio mortuorum in peccatis? Quod si delibatio
est degustatio alicujus partis sumptae de toto,
per quam explorari possit quale illud sit totum, id
est cujus saporis. Semper autem in populo Judaeorum
fuit aliqua massa fidelium incarnationem Dei
et passionem in suam redemptionem exspectantium,
quales Zacharias et Elisabeth, Simeon et Anna, Nathanael
et Nicodemus, et nonnulli alii in tempore
etiam Christi reperti sunt, quibus quidem revelata
est persona ipsa divinitus et determinate ostensa,
in qua promissum quod exspectaverant crederent
esse complendum. Et fortasse tales antea omnes
sancti fuerunt apostoli; unde tam facile vocantem
Christum sequerentur sive antea divinitus inspirati,
sive testimonio Joannis edocti. Quorum unus Andreas
discipulus Joannis Simoni fratri dixit: Invenimus
Messiam (Joan. I, 41). Et Philippus Nathanael:
Quem scripsit Moyses et prophetae in lege
invenimus Jesum (ibid., 45). Ex quibus quidem
verbis ostenditur eos ex lege et prophetis instructos
Christum exspectavisse, sed nondum praefinitum
tempus nec determinatam personam cognoscere.
Ad quod quidem cognoscendum sive etiam aliis
manifestandum divina eos gratia assumpsit, et eis
assumptis de massa praecedentium fidelium, et tam
facile ad unius jussionis vocem Christum secutis
omnibus suis quasi delibatio facta est, in qua possit
ostendi cujus fidei massa illa exstiterit. Unde
ipsi quasi reliquiae sunt assumpti ad hoc quod fide
tenuerant, visibiliter vel reipsa exhibendum. Continuatio:
Et quomodo, inquit Apostolus, ex tam nequam
populo et tam rebelli semper possunt aliqui
assumi? Bene, inquit Apostolus, et secundum suae
originis naturam facilius quam ex gentibus, quia
massam oportet ibi sanctam fuisse, unde delibatio
facta est. Quia qualis delibatio, talis massa; et e
converso, sicut mox adjungit: Et si radix sancta,
et rami, radicem quippe massam illam fidelium praecedentium
dicit ramos, modo credentes dicit eos
qui inde assumpti sunt. Quod si quidam ex ramis,
id est aliqui de massa illa fidelium, quod antea recte
crediderant adhuc futurum exspectantes, fracti
sunt, id est statum pristinum fidei, quem habebant,
amiserunt. Tu autem, gentilis scilicet, cum oleaster
esses, id est sterilis naturaliter et silvestris, insertus
es in illis, id est aliena operatione loco illorum
substitutus. Et socius radicis olivae frugiferae factus
per fidem, et pinguedinis per charitatem. Pinguedo
enim calidae naturae est, et ideo charitatis ignem
significat, et fides radix est et fundamentum charitatis.
Noli gloriari adversus ramos, id est eis insultare
de suae fractionis detrimento, et de suo superbire
statu, id scilicet meritis vel virtuti tuae
tribuens. Quod si gloriaris, scias quod non tu radicem
portas, id est a radice eorum processit ad te
quod habes, non a te ad radicem, quia populus
Judaeorum fidelis asina est mater pulli, id est pariens
in fide gentilem populum.

Dicis ergo quia videlicet contra radicem non potes
gloriari, vis te saltem ramis illis praeferre, in hoc
quod fracti sunt illi ut tu inseraris, id est fracti
sunt illi et . . . . . . iterum situ inserti loco eorum. Bene
quidem dicit Apostolus, id est verum est quod dicit,
sed non ideo potes gloriari, quia non sunt illi
fracti propter bonum tuum quod ante haberes,
unde te Deus eligeret inserendum, sed propter malum
suum, id est incredulitatem. Noli altum sapere
superbiendo, scilicet adversus eos, sed time, scilicet
committere tale quid unde et tu frangaris. Et revera
oportet te timere. Quid autem timeat subjungit:
Si enim non pepercit a fractione, scilicet ramis
nationalibus, illi videlicet suae radici, ex qua erant,
time, subaudi ne forte, etc. Et ut hoc timeas sive
exemplo aliorum correptus, sive susceptae gratiae
amore succensus, attende memoriter bonitatem gratiae
et severitatem justitiae si permanseris in ipsa
bonitate suscepta, id est si culpa tua susceptam
gratiam amiseris. Alioquin, id est aliter si erit
quam moneo, etiam tu excideris a radice sancta in
qua per accidens es insertus, non ex ea natus. Sed
et illi etiam post fractionem suam inserentur loco
tui excisi, sicut tu e converso prius loco illorum
fractorum. Et quasi quaereretur quid hoc possit
facere, cum Deus pro culpa sua eos fregerit, dicit
quia ipsemet per misericordiam suam id facere potest,
qui eos fregit propter ipsorum culpam. Et hoc
est quod dicit: Potens est enim Deus iterum, id est
post tuam insertionem, et suam fractionem. Dixi
quia potens est Deus et illos inserere, nec mirum,
quia multo id facilius et conducibilius naturae videtur
secundum suprapositam de oliva similitudinem,
ut proprii rami inseri possint, quam alieni. Et hoc
est quod a minori ostendit, dicens: Nam si tu gentilis
excisus es ex oleastro tibi naturali, id est ex arbore
infecunda gentilis populi assumptus, contra
naturam, id est consuetudinem inserendi. Neque enim
infructuosae arbores inseri solent fructuosis, nec
silvestres domesticis, nec surculus fructum radicis
ferre solet. Sed propriae naturae quanto magis, id
est quam facilius secundum naturam suae originis
inserentur suae origini, ex qua videlicet nati fuerunt.
Nolo enim, ac si diceret: Ideo commemoro toties,
o gentiles, vestrae electionis gratiam et reprobationis
illorum justitiam, et postmodum conversionem
ipsorum futuram.

Quia nolo vos ignorare hoc mysterium, id est divinae
dispensationis occultum judicium, quia videlicet
caecitas contingit in Israel ex parte, id est quidam
Judaeorum excaecati adventum Christi, per
quem de fide illuminarentur non recognoverant, donec
plenitudo gratiae intravit, id est de universitate
omnium gentium multi convertentur, et spiritualem
Dei civitatem, id est Ecclesiam intrabunt, et sic
tandem post eorum introitum omnis Israel, secundum
singulas videlicet tribus, unde multi convertentur
in fine per praedicationem Enoch et Eliae,
non tamen omnes, cum de Antichristo Veritas eis
dicat: Alius in nomine suo veniet, illum suscipietis
(Joan. V, 43), ut nec in fine mundi, sicut nec in
adventu Christi omnes Judaei convertentur, sed solae
Domini reliquiae. Unde Hieronymus ad Hedibiam
de quaestione nona scribens : &#171;Clamat Isaias
pro Israel: Si fuerit numerus filiorum Israel, etc.,
id est etiamsi multitudo non crediderit, tamen
pauci credent.&#187; De fine autem saeculi ita Isidorus
loquitur lib. II, contra Judaeos, cap. 6. &#171;Malachias
quoque ante finem mundi Eliam sic esse dicit mittendum
ad conversionem Judaeorum: Ecce ego
mittam vobis Eliam prophetam, antequam veniat
dies Domini magnus et terribilis, et convertet corda
patrum ad filios, et cor filiorum ad patres eorum
(Malach. IV, 5).&#187; Item: &#171;Hic est populus in novissimis
convertendus, quem Jacob patriarcha sub
figura Benjamin lupum mane comedentem et vespere
spolia dividentem prophetat, quia initio legem
accepit, in vespera autem mundi crediturus dividet
inter Novum Testamentum et Vetus.&#187; Idem, cap. 12,
Amos prophetae: Domus Israel cecidit, non adjiciet
ut resurgat (Amos V, 1). Ergo Israel projecta est
in terram suam, non est qui suscitet eam. Sequitur
in eodem propheta, venit finis super populum
meum Israel (Amos VIII, 2).

Quae omnia pertinent ad carnale ipsius regnum
vel observantiam quia ultra in reprobabilia erunt.
Nam illae repromissiones reparationis, quas earum
sermo complectitur illi parti promittuntur, quae ex
Judaeis creditura est. Nam nec omnes Judaei redimendi
sunt, nec omnes salvi erunt, sed qui fide
electi fuerint salvabuntur. Quod autem nonnulli
sanctorum dicunt in fine per praedicationem Eliae
et Enoch convertendos esse, quibus et ipse Apostolus
concordare videtur, dicens: Et sic omnis Israel
salvus fiet, aut secundum universitatem tribuum,
non personarum, est accipiendum ut diximus, aut
fortasse hi qui primitus Antichristum susceperint
ritus Judaicos reducentem, postea per praedicationem
Eliae et Enoch correcti, vel viso interitu ejus
de quo Veritas dicit: Et nisi breviati fuissent dies
illi, non fieret salva omnis caro (Matth. XXIV, 22),
conversi ad Christum salvabuntur. Greg. in Moral.
lib . . . . . &#171;Sed in extremo Israelitae omnes ad fidem
cognita Eliae praedicatione occurrent, et tunc illud
eximium multiplici aggregatione populorum convivium
celebratum.&#187; Remigius in psal. XII: Cum averterit
Dominus captivitatem, etc.: &#171;Dum Judaica
perfidia in sua crudelitate impoenitens exstitit, duriori
se captivitatis laqueo irretivit. Quae tamen
captivitas solvetur ad praedicationem Eliae et Enoch,
cum ad eorum praedicationem omnes in Christum
Judaei crediderint.&#187; Haimo: &#171;Impietates a Jacob
avertet pleniter, sicut scriptum est: Et ipse redimet
Israel ex omnibus iniquitatibus ejus (Psal. XII,
8).&#187; Et cum plenitudo gentium intraverit tunc omnis
Israel salvus fiet.

Ut non sitis vobis ipsis sapientes, id est ideo nolo
vos istud occultum ignorare, ne visa illorum excaecatione
de illuminatione sapientiae quam habetis
superbe illis insultantes, de dono Dei quasi de vestro
proprio gloriemini, quod esset sapientem esse
sibi potius quam Deo, id est ad gloriam sui non
dantis sapientiam suam accommodare. Haimo:
&#171;Mysterium est res occulta, et secretum aliquod
in se continens, quare Judaeos quondam peculiarem
populum abjecerit, et gentiles peccatores per fidem
sibi copulaverit.&#187;

Sicut scriptum est. Origenes: &#171;In Isaia, unde testimonium
istud Paulus assumpsit, scriptum est: Veniet
propter Sion (Isai. LIX, 20), et quod ait hic,
cum abstulero peccata eorum, ibi omnino scriptum
non est. Apostoli tamen auctoritate praesumptum
est, Sion, id est Jerusalem, pro Judaea ponit, partem
videlicet quae caput regni est, pro toto ipso.&#187;
Et tale est quod dicit, veniet de Judaea, nascendo
scilicet in ea qui Judaeos salvet, vel secundum Origenis
verba, veniet propter Sion, id est salvandum,
sicut determinat dicens: Qui eripiat eam, et liberet
a captivitate diaboli sive jugo peccati, quod animam
captivat a Deo. Et hoc statim aperiens dicit:
Et avertat impietatem a Jacob, id est a populo Judaeorum.
Possumus etiam sic distinguere, eripiat
scilicet a peccato cum quo nascimur, originali
vel eo quod ipse in eis invenit, et avertat a reliquis
quae commissuri essent, nisi ipse illa averteret.

Attende cum dicit eum nasciturum in Judaea, vel
propter Sion venturum quamdam in Judaeis gloriam
ascribere, qua superbam gentium insultationem reprimat.
Et hoc a me illis, ubi nos dicimus testamentum
in Hebraeo dicitur pactum, id est firma
promissio. Dicit Dominus. Nam et quae testamento
confirmantur maxime stabilia sunt: promissio, inquam,
tunc implenda. Cum abstulero, id est remisero
peccata eorum secundum Evangelium. Isti duo
nominativi plurales inimici et charissimi, unde pendeant
secundum seriem constructionis non satis apparet,
nisi longe superius ad praemissa referantur,
ubi videlicet dictum est: Quanto magis hi secundum
naturam inserentur suae olivae; ipsi quidem, inquam,
subaudi etiam inimici modo secundum Evangelium
propter vos, etc. Et fortassis juxta Hebraicae linguae
consuetudinem nominativis sine verbo absolute usus
est Apostolus, sicut ibi dicitur: In corvertendo Dominus
(Psal. CXXV, 1), et: Dominus in coelo sedes ejus
(Psal. X, 5). In Epistola ad Galatas ipse Paulus de perniciosa
simulatione Petrum arguens: Si tu, inquit,
cum Judaeus sis gentiliter vivis, et non Judaice, quomodo
gentes cogis judaizare? (Gal. II, 14.) Item: Ego
autem, fratres, si circumcisionem praedico, quid adhuc
persecutionem patior? (Gal. III, 11.) Ex quibus
apparet Paulum maxime et caeteros libertatis evangelicae
praedicatores maximas a Judaeis et conversis
inimicitias sustinere propter onera legis, quae
gentibus nolebant imponere, scientes jam legales
illas observantias omnino inutiles, et gentes vix
aut nunquam in eas induci posse. Et hoc est quod
nunc Paulus meminit, dicens: Illi dico inimici,
id est adversantes mihi et consimilibus meis secundum
Evangelium, id est sicut ex nostra patet
praedicatione eorum gloriationi maxime infesta,
cum onera legis penitus interdicat, et hoc propter
vos, o gentiles, quibus haec onera imponere
nolumus. Sed tamen charissimi nobis, id est pro caeteris
nostro inhaerentes desiderio, ut conversi salventur
propter patres ipsorum justissimos et magnae
auctoritatis, patriarchas scilicet et prophetas. Secundum
electionem tamen Dei magis quam secundum
propria eorum merita, qui eos per gratiam suam
gentibus reprobatis elegit, ac mirabiliter sublimavit.
Nam et Deum ipsum erga filios propter patres
gratiam suam exhibuisse non ignotum est, quem
Salomoni idololatrae propter justum patrem pepercisse
novimus, et Moysem veniam delinquenti
populo propter merita patrum implorasse atque impetrasse

Sine poenitentia enim. Quasi aliquis diceret: Quae
cura de illa electione antiquorum patrum, seu promissionibus
vel beneficiis a Deo illis olim factis,
cum nunc prorsus appareat in malitia filiorum eorum
quae in precibus egerit Dominus ipsi displicere.
Respondens Apostolus, imo, inquit, sine poenitentia
sunt dona Dei et vocatio Dei, id est nunquam ei
displicet se alicui quidquam donasse, vel ad fidem
quemquam vocasse, quia videlicet incommutabilis
est omnino ejus voluntas, nec unquam quod semel
faciendum esse judicat se illud fecisse improbat:
quod utique esset de facto suo poenitere. Alio tamen
modo etiam Deus nonnunquam poenitere dicitur,
mutando scilicet vel dolendo quod fecerat, non improbando
factum suum, id est non judicando illud
fuisse malum, quod proprie poenitentia diceretur
juxta illud philosophi: &#171;Poenitentia enim malum
factum comitatur.&#187; In electis Dei dona ejus eorum
vocationem praecedunt, dum eorum scilicet prosperat
voluntatem, ut vocanti eos ad se assentiant, et
jubenti obediant. Sicut enim. Dixi plenitudine conversarum
gentium, etiam Judaeos ad fidem convertendos.
Nec mirum si fiat ita de illis, o vos gentiles,
sicut et de vobis factum est. Et hoc est, sicut enim,
etc. Propter illorum, id est dum videlicet illis repellentibus
a se praedicationem apostoli ad gentes
transire cito compulsi sunt. Ita et isti, id est Judaei,
nunc non crediderunt in vestram misericordiam, id
est non receperunt praedicationem qua vos misericordiam
a Deo consecuti estis, ut post vos ad fidem
postmodum et ipsi veniant et eo humiliores efficiantur
quod ad fidem vos sequantur, quasi exempli
vestri magisterio hinc edocti. Conclusit autem, id
est caecitate infidelitatis jam constringi omnes, tam
Judaeos scilicet quam gentes, promisit, ut in omnium
postmodum conversione magnam suam clementiam
ostenderet, quibus videlicet ante fidem
nullum inesse meritum constat, quia sine fide impossibile
est placere Deo (Hebr. XI, 6).

O altitudo. Exclamatio admirantis est super istam
multam abyssum divini judicii, de prima scilicet
electione Judaici populi, et reprobatione gentilium,
et de nova nunc electione gentilium in conversione
multorum, et reprobatione Judaeorum, tam
paucis modo scilicet conversis, sed postmodum
plenius convertendis, ut qui olim in fide gentes
praecesserant, postmodum sequantur, et fiant &#171;novissimi
primi (Matth. XIX, 30).&#187; Altitudo, id est profunditas
occulta nobis divitis et copiosae sapientiae
Dei, quantum ad praescientiam ipsius, et scientiae
quantum ad ipsius operis effectum, ex quo praevisa
illa jam sciri possunt. Quam incomprehensibilia; id
est, quam impossibiles sumus ad causas illas cognoscendas
dispensationum vel dispositionum ejus,
quare videlicet sic decuerit agendum esse antequam
fierent, et post effectum operum, ininvestigabiles
viae ejus; viae quippe Dei, quibus videlicet ad cognitionem
ejus venitur, ejus sunt opera, sicut idem
Apostolus supra meminit, dicens: Invisibilia enim
ipsius a creatura, etc. Opera itaque Dei, quae sensu
quotidie experimur, investigabilia nobis sunt, quia
occultas eorum naturas nondum discutere ratione
suscipimus. Nec mirum: Quis enim cognovit sensum
Dei, id est rationem quam habuit in sua praescientia
de his quae facturus erat, comprehendere per se
potuit? aut quem de his quae facturus erat consuluit,
ut ejus instrueretur consilio quid vel qualiter agendum
esset? Aut quis, post summam incomprehensibilem
Dei sapientiam ostendit summam ejus bonitatem,
quia omnia nobis prius largitur quam a
nobis quidquam accipiat. Deinde in actione gratiarum
Apostolus admirationem suam terminans,
ait: Quoniam ex ipso sunt omnia, id est quaelibet
substantiae natura tanquam ab ipso creata, ut esset
per ipsum scilicet conservata, ut maneret in ipso,
tanquam fine optimo consummata, dum eorum videlicet
opifex optimus atque dispositor in ipsis glorificatur
atque laudatur, propter quod ea condidit
atque conservat, sicut in Proverbiis scriptum est:
Universa propter semetipsum creavit Deus, impium
quoque ad diem malum (Prov. XVI, 4). Ut quinto super
Genesim beatus meminit Augustinus , quaelibet
creaturarum quantum in te vespera est, quantum
vero ad laudem Creatoris relata mane dicitur, et in
se considerata quasi defectum habet, in laude vero
Creatoris profectum.

Quaerat fortasse aliquis quomodo natura quaelibet
substantiae conservetur, ut maneat, cum spiritus
irrationalium animalium carne regi, et cum
carne deficere penitus credantur. Sed profecto si
illi quoque spiritus sicut et nostri substantiae sunt,
quaedam scilicet raritas elementorum ut quibusdam
videtur, cum deserunt esse spiritus, id est vivificare
cessant corpora illa, non tamen deserunt esse substantiae
sicut et caro, cum qua deperire dicuntur,
cum caro deseret esse, non tamen corporeae substantiae
naturam amittit. Quaeri etiam potest, cum
Deus ipse propter se potius quam propter opera sua
sit laudandus, quomodo dicat Apostolus eum propter
opera sua esse glorificandum, id est maxima
laude dignum. Ex se ipso quippe bonus vel laude
dignus est potius quam ex operibus suis, et propter
ipsum opera ejus potius sunt laudanda vel bona
quam ipse propter opera. Sed licet ex seipso potius
quam ex effectis suis ipse bonus sit, vel dignus
laude, actio tamen ipsa gratiarum vel effectus laudis
nostrae, quam ei persolvimus, ex operibus quae
per ipsum cognoscimus, consequitur sicut et cujuslibet
artificis laus in operibus ejus cognoscitur et
quamvis propter scientiam quam habet jam dignus sit
laude, ex notitia tamen operum ejus laudatio ejus
consequitur. Nec Apostolus hoc loco dicit Deum dignum
laude propter opera quae fecit, sed nos ad ejus
hortatur laudem propter opera ejus quae cognoscimus.
Ipsi gloria, inquit, sit, id est optima et summa
et late patens fama, in saecula, id est per omnes successiones
temporum. Amen, id est fiat, quod est
adverbium optandi, aliquando etiam confirmandi,
quando videlicet ponitur pro ita est, vel verum
est.

CAPUT XII.

Obsecro itaque, quia videlicet talis vel tantus est,
ex quo omnia, per quem, etc., obsecro ut vos ipsos
et hostiam praeparetis potius quam pecora vestra
ipsi mactetis. Quasi adjurando eos coarctat,
cum dicit: Per misericordiam Dei; ac si diceret:
Sicut de misericordia ejus confiditis, ita et ad ipsam
obtinendam, quantum valetis, vos praeparetis.
Corpora pecorum cum offerebantur in sacrificio occidebantur,
nostra autem corpora cum Deo immolantur,
vitiis ita moriuntur ut vita non priventur.
Et hoc est quod dicit, hostiam viventem, et tunc
profecto immolationis nostrae obsequium rationabile
est, si nos ipsos ita immolemus potius quam
pecora nostra ei mactemus, vel nos ipsos propter
eum interficiamus. Conformari huic saeculo, id est
saeculares qui praesentem vitam diligunt imitari, sed
reformamini, id est studete reparare ac renovare
humanae rationis sensum peccatis jamdudum obtenebratum.
Ut sic probetis, id est cognoscere valeatis,
vel etiam aliis ostendere, et ratione probare
possitis, quae sit voluntas Dei, id est quid Deus a
nobis fieri velit, ut boni simus in nobismetipsis,
imo aliis quoque, vel ipsi Deo beneplacentes, et
tandem perfecti in virtutibus consummati, crescendo
semper in melius, vel in coelesti vita perfectae
beatitudinis. Dico enim. Dixi, nolite conformari huic
saeculo, sed reformamini, etc., et merito id vos moneo,
quia hoc dico per gratiam quae data est mihi,
id est per magisterium mihi super vos injunctum
dicere compellor omnibus qui sunt inter vos, id est
apud gentes confusis, quare specialiter Apostolus
sum destinatus: Non plus sapere quam oportet, sed
sapere usque ad sobrietatem. Ille sapit plusquam
oportet qui mala ipsa non solum notitia rationis a
bonis discernit, juxta illud philosophi: &#171;Mali quippe
notitia justo deesse non potest,&#187; verum etiam experientia
discit, secundum quam lignum scientiae boni
et mali dictum est. Et hic quidem est sensus, saeculi,
id est saecularium et carnalium hominum, ut
experientia voluptatum, quasi quadam saporis dulcedine
illecti mala ipsa cognoscunt. In qua quidem
experientia sobriae et honestae vitae terminos excedunt,
dum voluptatibus suis turpiter inserviunt. Et
unicuique, scilicet nostrum, hoc ipsum dico, id est
non plus sapere, etc. Sicut Deus divisit mensuram
fidei, id est prout credit faciendum esse, ita hoc
impleat. Sicut enim, ac si aliquis quaereret: Estne
in discretione boni et mali diversa existimatio infidelibus?
Respondet Apostolus quod est, sed et divinae
gratiae dona in eis sunt diversa, et hoc est
quod competenti similitudine demonstrat, dicens:
Sic enim et non eumdem actum habent, id est non
idem officium, ita multi nos secundum personarum
diversitatem in uno corpore Christo et in eisdem
sacramentis uniti sumus.

Alter alterius membra, id est supplentes officium
suum pro altero, et ei administrantes quod iste
implere non potest. Tunc enim oculus quasi membrum
manus efficitur, cum visum subministrat, ut
illa operari queat, et similiter unusquisque fidelium
donum gratiae quod habet in alterum ministrare
debet, ut maxime sibi invicem charitate colligentur
fideles cum sibi vicissim subveniunt, et unusquisque
alterum esse recognoscit. Dixi, singuli alter
alterius membra, sed merito quia habentes dona
diversa gratiae Dei illis collatae. Quae statim dona
subdividit dicens: Sive prophetiam, scilicet habentes,
id est gratiam interpretandi, id est exponendi verba
divina. Unde et ad Corinthios dicit: Nam qui prophetat
hominibus loquitur ad aedificationem (I Cor.
XIV, 3), secundum rationem fidei. Prophetiam habet
qui in sua praedicatione secundum hoc quod
credit auditoribus esse necessarium, verba sua
moderatur, et quid his sive illis pro capacitate
eorum praedicari oporteat discernit, ut modo lac
parvulis, modo solidum cibum majoribus ministret,
sicut et ipse Paulus ad eosdem Corinthios
scribens proprio docet exemplo. Quam quidem apostolorum
discretionem Psalmista praevidebat cum
diceret: Dies diei eructat verbum, et nox nocti indicat
scientiam (Psal. XVIII, 3). Tale est ergo secundum rationem
fidei suae, ac si diceretur, secundum discretionem
quam se credit habere, ubi forte si erraverit,
charitas ejus ignorantiam eam excusat. Sive ministerium
in ministrando. Per haec omnia subaudiendum
est secundum rationem fidei, ut videlicet omnia
discrete faciamus, secundum quod faciendum esse
credimus. Ministerium dicit corporalis operis officium,
sicut est suendi vel fabricandi. Ministerium
habet in ministrando aliis, qui inde majorem utilitatem
aliorum quam propriam quaerit, sicut idem
Apostolus alibi ait: Nemo quod suum est quaerat,
sed quod alterius (I Cor. X, 24).

Sive qui docet in doctrina sit, id est doceat quae
docenda credit. Similiter qui exhortatur, id est ad
persuadendum. Loquitur secundum rationem fidei,
qui prophetiam quam superius intellexit per doctrinam
et exhortationem non distinguit. Quisquis
enim ad aedificationem loquitur, aut docendo aliquid,
aut exhortando aliquid loquitur. Sic expone:
Sive qui docet, scilicet rationem fidei, in exhortando
sit discernens, scilicet quantum valet, quae quibus
hominibus persuadenda sint, sicut et docenda,
juxta illud Veritatis: Nolite sanctum dare canibus,
neque mittatis margaritas ante porcos (Matth. VII, 6).
Qui tribuit, id est sua largitur egentibus, in simplicitate,
subaudi id faciat, id est non duplicem ibi
habeat intentionem, tam pro temporali scilicet
quam aeterna remuneratione. Quod et alibi prohibet
Dominus dicens: Cum facis eleemosynam, nesciat
sinistra tua quid faciat dextera tua (Matth. VI, 2).
Aliter in simplicitate, id est non sit duplex finis in
intentione, ut videlicet eleemosynae suae finem tam
in se quam in Deo constituat, sed tantummodo in
Deo, vel ita ut non dolose id faciat, sicut hypopocritae
faciunt, qui aliud simulant quam intendant,
cum se videlicet propter Deum id facere fingant,
quod magis propter numanam gloriam agunt, vel
sicut faciunt qui aliquid largiuntur alicui, amplius
inde se recepturos sperantes, se id ex charitate facere
simulant, quod ex cupiditate potius agunt.
Qui prae aliis, id est praelati vicem gerit, in sollicitudine,
subaudis praesit, eorum scilicet lucra quaerendo
potius quam sua. De qua quidem sollicitudine
praelatorum erga subditos Salomon admonet,
dicens: Fili mi, si spoponderis pro amico tuo, defixisti
apud extraneum manum tuam, illaqueatus es
verbis oris sui, et captus es propriis sermonibus tuis.
Fac ergo quod dico, fili mi, et temetipsum libera,
quia incidisti in manum proximi. Discurre, festina,
suscita amicum tuum. Ne dederis somnum oculis
tuis; ne dormitent palpebrae tuae (Prov. VI, 1-4).

Qui miseretur, id est ignoscit delinquentibus in
se, laetus et sine omni rancore animi hoc faciat,
non erubescentiam inferat poenitenti, neque illi turpiter
peccatum suum improperans, quasi magis
tristem se ostendat de propria laesura quam hilarem
de conversione peccatoris. Dilectio, subaudis sit
immutabilis, vera, non simulata, sicut alibi scriptum
est: Filioli, non diligamus verbo neque lingua,
sed opere et veritate (Joan. III, 18). Odientes
vitia, adhaerentes virtutibus, vel recedentes conversatione
seu moribus a perverso homine, et imitantes
bonum, attendentes quod scriptum est: Cum
sancto sanctus eris, etc. (II Reg. XXII, 26). Charitatem
fraternitatis, id est effectus fraternae charitatis invicem
exercentes, ut unusquisque aliis tanquam
fratri subveniat, et Deo tanquam Patri obediat.
Non solum de utilitate proximorum, verum etiam
de honore ipsorum providendum admonet, dicens,
honore, scilicet alter alterum, scilicet praevenientes,
id est inter vos hoc providentes, ut cum alius vos
honorare voluerit, vos prius eum honoretis, et beneficium
ejus vestrum praeveniat, ut quasi debitum
vobis reddatur potius quam tribuatur. Sunt autem
qui nostris non egent beneficiis, et qui magis ad
dilectionem honore quam utilitate trahuntur: ideoque
post utilitatem beneficii de honore quo diligunt
Apostolus providit. Sollicitudine non pigri, hoc est
effectus providentiae nostrae erga subjectos implere
non differentes, sicut scriptum est: Quaecunque potest
manus tua instanter operare, etc. (Eccl. IX, 10).
Spiritu ferventes, ac si diceret: Et si non poteritis
haec supradicta penitus implere, zelo saltem
charitatis ad haec implenda ferveatis, et boni desiderii
voluntas apud Deum sufficiet.

Domino servientes. Post fraternam charitatem
erga proximum, ad charitatem Dei qua deservitur
conscendit. Bene autem cum dicturus esset: Domino
servientes, praemisit Apostolus: Spiritu ferventes,
ut haec servitus filialis reverentiae subjectio ex
amore potius quam servilis ex timore, intelligatur
Christiana magis quam Judaica. Soli Domino servimus,
cuicunque servitium impendamus, si totum
nostrae subjectionis finem in Deo constituamus, si
videlicet solam reverentiam quam praelatis exhibemus
propter Deum, cujus vicarii sunt, et a quo
praelationis potestatem acceperunt, eis exhibemus.
Qui enim legato vel vicario alicujus praelati obsequium
impendit, propter ipsum tantummodo praelatum,
a quo destinatur, ipsi solummodo praelato
in hoc deservire dicitur, et ei soli propter quem
tantum id agitur servitium vel honorem impendere.
Spe gaudentes ut videlicet sitis in tribulatione patientes.
Unde et Apostolus Jacobus: Omne gaudium,
inquit, existimate, fratres mei, cum in tentationes
incideritis, scientes quod probatio, etc. (Jac.
I, 2). Dicturus, in tribulatione patientes, bene praemisit
spe gaudentes, ut spes remunerationis praecedens
fortes efficiat contra passiones, dum illud
attendunt quod scriptum est: In paucis vexati, in
multis bene disponentur, etc. (Sap. III, 5). Spe gaudentes,
id est exspectatione futurae beatitudinis,
cum spes non nisi de bono sit et de futuro, et
quia ex nostra virtute hanc in passione constantiam
habere non possumus, ut orationem super
hoc frequentemus admonet, dicens: Orationi instantes,
id est in oratione superstantes potius quam
jacentes. Quasi enim jacentes sunt, qui se ad Deum
per devotionem non erigunt, ut oratio suum consequatur
effectum, et verba solummodo praeparant,
non corda: de quibus Dominus per Isaiam conqueritur:
Populus hic labiis me honorat, cor autem
eorum longe est a me (Matth. XV, 8). Necessitatibus
sanctorum communicantes, id est fidelibus penuriam
vel adversitatem patientibus ita compatientes,
ut eorum penuriae vel tribulationis participes
efficiamur, dum videlicet quod nobis subtrahimus
eis impendimus, vel pro ipsis etiam eripiendis
seu defendendis periculum vel damnum incurrimus.
Unde alibi dicit: Alter alterius onera portate
(Galat. VI, 2). Hospitalitatem sectantes, non solum
impendentes, cum videlicet recedentes a nobis
insequimur, ut etiam reluctantes ad hospitium
trahamus, sicut Lot in susceptione angelorum egit.

Benedicite persequentibus vos, hoc est, illis etiam
ut bene sit orate, ut sic in eis charitatem aedificetis,
sicut scriptum est: Tunc enim carbones ignis
congeres super caput ejus (Prov. XXVI, 21): vel ideo
ut oratio vestra tanto facilius effectum assequatur,
quanto Deo gratior erit, qui ait: Si enim diligitis
eos qui vos diligunt, quam mercedem habebitis?
(Matth. V, 46.) Quam quidem dilectionis perfectionem
tam Dominus ipse quam protomartyr ejus
Stephanus in passionibus suis pro inimicis orando
nobis exhibuerunt. Benedicite et nolite maledicere.
Bis dicit benedicite, ut tam in ore quam in corde
benedictionem habeamus. Nec dixit, ne maledicatis,
sed nolite maledicere. Cum enim aliquem pro
suae culpae obstinatione excommunicamus, profecto
in eum maledictionis sententiam intorquemus. Ipse
etiam Paulus in Actibus apostolorum ei maledixisse
legitur cui ait: Destruat te Dominus, paries
dealbate (Act. XXIII, 3). Sed quia zelo justitiae
compulsi talia sancti faciunt, maledictionis actionem
habent, non voluntatem. Hoc uno loco non
dicitur, ut penitus non maledicant, sed ut maledicere
non velint, ut videlicet voluntas maledictionis
non actio prohibeatur sicut et Dominus dicit:
Nolite jurare (Matth. V, 34). Voluntatem potius jurandi
interdicit quam actionem. Sic et judex cum
aliquem lege sua coactus occidit non voluntarie,
ab homicidio excusatur, quia id ab eo voluntate
non geritur, cui omnino displicet quod ille qui
punitur illud commiserit, pro quo lex eum interfici
praecipit, ut magis eum lex ipsa quam homo
puniat, imo ipse Deus legem instituens, qui ait:
Ego occidam, et ego vivere faciam (Deut. XXXII, 39);
Et: Mihi vindictam, ego retribuam (Deut. XXXII, 35;
Hebr. X, 30), quia ipse minister Dei. Non immerito
quaerendum videtur cum ad corda potius
Deus quam ad verba respiciat, tamen verbis etiam
ipsum deprecemur. Sed duabus id causis geri existimo:
una quidem ad honorem Dei, altera est ad
utilitatem nostram accommodata. Cum enim aliquid
a Deo orando postulamus, ex ipsis verbis nostris
ostendimus non nisi ab eo id nos posse habere
quod oramus. Ipsa verba quae proferimus affectum
nostrum et devotionem intellectu suo in Deum excitant
et commovent ut tanto efficacior ipsa sit oratio,
quanto in orante major est devotio.

Gaudere cum gaudentibus. Infinitivis pro imperativis
utitur, dicendo scilicet gaudere et flere pro
gaudete et flete, id est cum fidelibus de profectu
eorum exsultate, vel de ipsorum effectu compatiendo
contristemini. Est enim falsa laetitia iniquorum,
cui congaudendum non est, et falsa eorum tristitia
cui contristandum minime est. Unde Dominus:
Mundus, inquit, gaudebit, vos autem contristabimini
(Joan. XVI, 20). Et Salomon in Proverbiis
de perversis: Qui laetantur cum male fecerint, et exsultant
in rebus pessimis (Prov. II, 14). Cum autem
idem Salomon alibi dicat: Non constristabit justum
quidquid ei acciderit (Prov. XII, 21), et ipse Apostolus
supra: Scimus quoniam diligentibus Deum omnia
cooperantur in bonum, etc. (Rom. VIII, 28);
quid potest accidere electis unde flendum sit, aut
quomodo rationabiles sunt illae lacrymae Rachel
de interfectione filiorum, de miseria sic ad beatitudinem
transeuntium? Unde et de illo fletu fidelium
in transitu beati Martini scriptum est: &#171;Cum sentiret
magis esse gaudendum, si rationem vis doloris
amitteret.&#187; Hieronymus ad Tyrasium de morte
filiae: &#171;Tantas talesque tempestates vitae, tot impugnationes
diaboli, tot corporis bella, tot saeculi
clades evasit, et lacrymas fundimus, quasi ipsi nesciamus
quid quotidie patiamur. Propter quod et
Dominus sic admonet discipulos: Si diligeretis me,
gauderetis utique, quia vado ad Patrem (Joan. XIV,
28). Plane mortuum Lazarum flevit, doluit non
morientem, sed potius resurgentem, et flebat quem
cogebatur pro salvandis aliis ad saeculum revocare.
Hanc vitam dans Dominus ingemiscebat, quam
tu doles esse sublatam. Contra lacrymas ejus pugnant
tuae. Ille nolebat reddere laboribus quem
dilexerat, et tu amare te credis, cui laborum volebas
adhuc restare tormenta. De hostili patria migravit
ad coelum. Apostolus memorat: Quandiu sumus in
hoc saeculo, peregrinamur a Deo (II Cor. V, 6).
Unde ergo illae lacrymae Rachel? unde compassio fidelium
super interfectione justorum quae finit in eis
miseriam et confert gloriam? Vel etiam cum omnia
quae accidunt electis, eis ut dictum est, cooperantur
in bonum (Rom. VIII, 28), vel quidquid eis
accidat non contristentur? (Prov. II, 14.) Unde nos
super eos dolere convenit, vel ipsos de aliquo poenitere,
quos in alia vita, licet suorum peccatorum
memores, constat tamen nullo modo dolore poenitentiae
affici, attendentes scilicet ipsa etiam peccata
sibi in bonum fuisse cooperata? Denique cum omnia
optime a Deo [ordinari] non dubitemus, adeo ut ipsa
quoque mala bonum sit esse; et juxta Veritatis vocem,
necesse sit ut veniant scandala; quid contingere
potest ut rationabiliter doleant? Si enim, ut beatus
meminit Augustinus, bonum est malum esse, quisquis
de malo dolet, de hoc profecto dolet quod bonum
est esse; et quisquis vult ipsum non esse, utique
vult non esse id quod bonum est esse: et ita tam
divinae dispositioni quam rationi contrarius esse
videtur, et frustra dicitur ad Deum: Fiat voluntas
tua, cujus scilicet voluntati seu dispositioni quantum
in se est adversatur. Sed quia haec discutere
altioris est philosophiae, perfectioni nostrae reservamus
Theologiae.

Id ipsum invicem sentientes, per charitatis videlicet
affectum ita alios sicut seipsos reputantes,
juxta illud Veritatis: Quae vultis ut faciant vobis
homines, et vos eadem illis facite (Matth. VII, 12). Et
illud: Quod tibi fieri non vis, alii ne feceris (Tob. IV,
16); vel ita idipsum cum alii sentientes, quasi bona
eorum sicut detrimenta nostra esse reputantes,
vel idipsum de fide sentientes, ut nulla sint schismata
in fide catholica. Ad quod maxime pertinere
videtur quod subditur: Non alta sapientes, id
est non superbe aliquid per haeresim praesumentes,
dum ex novitate aliqua quaerimus gloriari. Sed
humilibus quibus videlicet, Deus dat gratiam, superbis
resistens (I Petr. V, 5), consentientes, in fidei
scilicet unitate nos eis sociantes. Quod qualiter
faciamus docet cum adjungit: Nolite esse prudentes
apud vosmetipsos, id est prudentiam vestram,
si quam habetis, nolite ad gloriam vestram convertere,
nec de illa in vobis gloriari, vos etiam dico
nulli malum pro malo reddentes, id est, neminem
quia nos laesit, sed potius quia justum est punientes.
Possumus etiam quod dictum est, nolite esse
prudentes, etc. ita accipere, ut hoc illi competentius
adjungatur: ille etenim prudens apud semetipsum
dicitur, qui totus suo judicio nititur, ut
quidquid istud esse decreverit, exsequi velit ut,
cum nemini irascenti sua ira videatur invisa, in
quocunque offenditur ulciscendum putat. Cui quidem
periculo occurrit, dicens: Nulli malum pro
malo reddentes. Superius dixerat: Nolite maledicere
persequentibus vos: hic facta mala sicut etiam
verba mala prohibet. Providentes bona, etc., id est
nitentes quantum possumus ut opera nostra non
solum Deo, sed etiam hominibus bona videantur,
ut ea scilicet imitari velint, vel Deum inde glorificent,
sicut et Veritas ait: Luceat lux vestra coram
hominibus, etc. (Matth. VII, 16). Si fieri potest cum
omnibus hominibus pacem habentes. Itaque ut diximus,
nulli videlicet malum pro malo reddentes,
et providendo bona etiam coram hominibus. Quod,
scilicet pacem habere cum omnibus, ex vobis est,
id est ex propria natura habetis, ut videlicet eis
maxime concordes sitis, quos per naturam affiniores
conspicitis. Unde alius dicit apostolus:
Qui enim proximum quem videt non diligit, Deum
quem non videt quomodo potest diligere? (I Joan.
IV, 20.) Quo enim natura magis sumus affines, amplius
ipsa nos ad dilectionem invitat. Adeo, inquam,
cum omnibus pacem habentes, ut si aliquem offendendo
excesseritis, non vosmetipsos defendatis, id
est proprias culpas excusetis, sed date locum irae,
id est cedite irato et offenso fratri patienter, scilicet
ejus iram ferentes, non eum iterum per excusationem
vestram commoventes. Tunc enim irae
ejus resisteremus ut amplius aestuaret, vel in eo
remaneret, non cederemus ut ab eo transiret.

Scriptum est enim, scilicet in Proverbiis [Deuteromio]:
Mihi vindictam (Deut. XXXII, 35). Ac si
diceret: Ideo cum offenditis alios debetis offensos
patienter tolerare, et eorum iram, quantum poteritis,
lenire, quia etiam si ab eis offensi essetis, hortatur
vos Dominus ne vos inde vindicetis; sed ei
vindictam reservetis dicenti: Mihi vindictam, subaudi
reservate, et ego retribuam (ibid.), illam, ut
scilicet ulciscar vos. Et notandum quod si hoc intelligatur
exhortatio ad perfectionem potius quam
praeceptum, sicut et quod Veritas ait: Et tua ne
repetas (Luc. VI, 30), potest et illud quod dictum est
superius: Non nosmetipsos, etc., ita exhortatio perfectionis
intelligi, ut cum a persecutoribus defendere
nos possimus, perfectius tamen dicat esse omnino
non defendere, sed potius inde nobis illatam [vim]
sustinentes, quam defendendo corpus animam nostram
vulnerantes, eum videlicet per iram interficiendo,
a quo fortasse nos aliter defendere non
possumus. Sed sicut et illud superius pro praecepto
exposuimus, potest forsitan et hoc pro praecepto
intelligi, mihi vindictam, etc., sicut enim judex lege
vel amore Dei qui legem instituit, constrictus, reum
interficit, non tantum ipse hoc facere dicitur quam
lex vel Deus ipse qui hoc facere praecipit, et ad hoc
faciendum tanquam instrumento utitur, ita et cum
zelo justitiae vel amori vindicta est imputanda.
Quod itaque praecipit Deus, sibi vindictam reservari,
ut ipse illam faciat, tale est ut nemo vindicare
praesumat, nec, ut dictum est, Deus hoc per ipsum
agat, qui ait: Ego occidam, et ego vivere faciam
(Deut. XXXII, 39). Unde Augustinus Quaest. in Levit.
cap. 68 : &#171;Cum homo juste occiditur, lex
eum occidit, non tu.&#187; Idem De civit. Dei, lib. II :
&#171;Non occides, his exceptis quos Deus occidi
jubet.&#187; Non autem ipse occidit qui ministerium
debet jubenti, scilicet adminiculum gladio utenti.
Tunc itaque homo occidit, cum ex se id, non ex
Deo agit. Cum vero ex divina institutione vel jussione
id facit, Deus potius tanquam instrumentum
id facit quam homo ipse. Sic quippe quemlibet potentem
aliquid aedificare vel facere dicimus, cum ad
ejus imperium illud geritur. Homini itaque, non
Deo prohibitum est occidere. Sic et fortasse nostra
repente prohibemus, quia videlicet nostra sunt, sicut
et diligere eos qui nos diligunt, id est quia nos
diligunt. Quae enim propter nos habere non debemus,
ut hujus scilicet possessionis in nobis finem
constituamus, multo minus propter nosmetipsos repetere
ablata debemus: quod videlicet fortasse
Deus per alios melius quam per nos disponere vult,
vel qui nobis nocitura praevidebat. Itaque repetere
licet nos quae Dei sunt potius quam quae nostra
sunt, id est propter Deum potius, ut secundum voluntatem
ea disponamus quae propter nos, et tunc
potius Deus in nobis sua repetit, quam nos nostra,
dum hoc videlicet agimus ut potius Dei faciamus
esse quam nostra.

Sed si. Dixi: Non vindicetis vos, sed potius Deus,
ut dictum est; sed e contrario benefacite male facientibus.
Et hoc est, sed si, etc. Hoc enim: reddit
causam quare sic faciendum sit inimicis, quia
propter hoc facile poterimus ad salutem trahere.
Caput quidem est principalis pars in corpore, tanquam
in omnibus sensibus corporis ornatum, mentem
sive animam nostram significat. Carbones
ignis incendia sunt charitatis, vel lamenta poenitentiae
quibus anima penitus excruciatur, et contra
semetipsam indignationis flammis accenditur. Hos
itaque carbones super mentem inimici nostri congeramus,
ei benefaciendo, dum per hoc eum ad
amorem erga nos vel ad poenitentiam malorum,
quae nobis intulit, accendimus. Noli vinci, id est superari,
a vitio tuo, si videlicet ira tibi adeo dominatur,
ut reddas malum pro malo; sed vince et reprime
ipsam iram tuam per bonum malo recompensatum.
Non enim malum est servire homini, sed
vitio. Unde statim adjungit:

CAPUT XIII.

Omnis anima, id est quaelibet rationalis creatura
subdita sit, id est libenter obediat. Quod quidem adversus
quorumdam fidelium opinionem dicit, quibus
omnino injustum et inconveniens videbatur, ut quislibet
jam ad fidem Christi conversus terrenae potestati
amplius deserviret, seu obediret, quasi tales
omnino potestates a Deo constitutae non essent.
Unde et Dominus ipse, pro seipso et Petro, censum
Caesari persolvere dignatus, proprio ad hoc nos hortatus
est exemplo. Sublimioribus id est sibi praelatis
a Deo, scilicet sicut statim annectit dicens: Non
est enim potestas, sive bona scilicet sive mala videatur,
nisi a Deo, id est per ejus dispensationem
constituta. Cum enim principes boni sunt, divini
muneris est. Cum autem mali vel ad vindictam
perversorum hominum, vel ad purgationem seu
probationem bonorum a Deo sunt instituti, qui
quamlibet impietatem etiam bene disponit. Unde
et potestas diaboli vel cujuslibet impii bona perhibetur,
licet voluntas eorum sit pessima, vel operatio
perversa. Potestatem quippe a Deo accipiunt,
a se vero voluntatem malam habent. Unde et iniquo
Pilato Veritas ait: Non haberes in me potestatem,
nisi datum tibi esset desuper. Et diabolus in
nullo aggredi Job poterat, donec hujus potestatis licentia
sibi a Deo concessa. Quae autem sunt a Deo,
scilicet instituta, sed non tamen permissa. Nam et
peccata Deus ipse permittit, non instituit. Ordinata
sunt, id est rationaliter instituta. Itaque qui. Quandoquidem
omnis potestas a Deo est instituta. Damnationem
acquirit, id est hoc faciendo damnari
merentur, quia Deo potius quam homini resistunt.
Aliud est autem resistere tyrannidi mali praelati,
aliud justae ejus potestati quam a Deo suscepit.
Cum enim aliquid per violentiam agit quod ad
ejus potestatem et institutionem non pertinet; profecto
cum ei in hoc resistimus, tyrannidi magis
quam potestati obviamus, homini potius quam Deo,
quia hoc ex se praesumit, non ex Deo agit. Quando
vero in his ad quae legitime constitutus est ei resistimus,
tunc potestati contraimus.

Nam principes, id est eorum potestas non est timenda
his qui bene operantur, sed male. Quod statim
ostendit dicens: Vis, tu aliquis, non timere potestatem
potius quam hominem, bene operare, et
parcendo tibi approbabit opera tua, et te bene agere
testificabitur. Gladium portat, id est non irrationabiliter
ad occidendum etiam est instructus, quia videlicet
in hoc Deo deservit, qui super hoc eum
instituit, ut vindicet mala. Et hoc est, Dei enim, etc.,
vindex in iram, id est vindex irascendo male agenti
potius quam homini, id est malitiae potius ejus
quam substantiae. Ideo quia scilicet minister est
Dei, obedientes ei estote tanquam Deo, et hoc necessitate,
id est pro manifesta utilitate, quam ex
ministerio principum percipitis, non solum propter
iram, eorum scilicet, sed et propter conscientiam
vestram, id est non solum propter fortitudinem vindictae
ipsorum qui nos inobedientes sibi statim punirent,
verum etiam quia vobismetipsis conscii estis
eos vobis necessarios esse ad malitiam reprimendam.
Ideo enim, quia videlicet ita vobis necessarii
sunt, vindicando scilicet de his qui male agunt, ut
dictum est, tributa eis persolvitis. In hoc ipsi, scilicet
Deo servientes, quod vindicant mala, ut de
hoc ipso quod tributa suscipiunt officium suum implere
valentes, quod nequaquam sine his expensis
possent exercere, et ideo quia sic conscii estis, vel
quia hic ita Deo militant.

Reddite illis omnibus quae pro hoc debetis. Cui
tributum scilicet debetis, tributum reddite. Origenes:
&#171;Tributa terrae, vectigalia negotiationis.&#187;
Haymo: &#171;Cui tributum debetis reddere, reddite,
sicut et ipse Conditor pro se et pro Petro didrachma.&#187;
Tributum dicitur a tribunis, et tribuni a
tribus, siquidem Romulus in tres partes populum
sibi subditum divisit, in Senatores scilicet qui et
consules vocabantur, in milites et agricolas, et unicuique
parti principem unum constituit, qui etiam
tribunus dicebatur eo quod uni ex partibus praeesset.
Census vero qui a subditis exigebatur tributum
dicebatur. Cui vectigal: vectigal est tributum fiscale,
et dicitur a vehendo, eo quod accipiatur de vectitiis,
id est deportatis mercibus. Cui timorem.
Iracundis maxime praelatis timor est exhibendus,
ne ira commoti plus vindicent quam oporteat. Mansueti
vero tanto amplius sunt honorandi, quo eos
patientia digniores vel benigniores facit.

LIBER QUINTUS.

Nemini quidquam debeatis, id est ita ab omnibus
debitis absolvite, ut nihil praeter charitatem debere
vos recognoscatis. Quae sic semper est solvenda ut
semper debeatur, et sic semper est impendenda, ut
tunc maxime retineatur cum impenditur. Pecunia
autem cum persolvitur ei cui redditur accedit, et a
reddente discedit. Diligere alterum est ei propter
ipsum bene optare. Invicem, id est inter vos ut sit
mutua dilectio. Proximum intellige omnem hominem
qui humanitatis natura nobis conjunctus est,
et ex eodem patre Adam communem nobiscum dicit
originem; si enim Apostolus proximum intelligat Judaeum
tantum, secundum quod in lege dicitur: Non
foenerabis proximo tuo, sed alieno (Deut. XXIII, 19, 20),
nequaquam stare potest quod ait, eum qui diligit proximum
non adulterari, etc., cum videlicet haec etiam
committi in infidelibus possint. Legem Moysi dicit
ubi quae subjungit praecepta continentur. Nam non
adulterabis. Adulterari sive moechari, pro omni illicito
concubitu, lex ponere videtur, alioquin nusquam
illam fornicationem excluderet, quae ab eis committitur
qui conjugati non sunt. Cum itaque dicit, non
adulterabis, speciem pro genere ponit, sicut e converso
subdit: Non occides (Exod. XX, 13), genus
pro specie. Non enim occidi ab homine bestiam,
sed hominem vetat. Tunc autem homo hominem
occidit, non Deus per eum, ut supra quoque innuimus,
quando id propria gerit voluntate, non divinae
legis sanctione constrictus, de qua quidem injusta
occisione Dominus Petrum instruens ait: Qui acceperit
gladium, gladio peribit (Matth. XXVI, 52). Qui
per se acceperit ait, non cui a potestate traditur, ad
justitiam scilicet exercendam, gladio perire dignus
est. Tunc etiam ipse tantummodo absque Deo id
facit, id est cum ad propriam voluntatem implendam
non ad justitiam exercendam id agens homicida
sit. Unde August. Quaest. in Exod., cap. 20 :
Cum minister judicis occidit eum quem lex jussit
occidi, profecto si id sponte faciat, homicida est, etsi
eum occidat quem scit a judice occidi debuisse.
Non furaberis (Exod. XX, 13, 14), id est non fraudulenter
aliena tolles. Non enim Hebraei furtum fecerunt,
cum jussu divino Aegyptios spoliaverunt ab his
quae magis Dei quam ipsorum erant. Non loqueris
falsum testimonium, contra conscientiam scilicet
loquendo. Non concupisces, aliena scilicet, non tantummodo
non tolles. Et si mandatum subaudi dilectionis
in hoc praecepto completur, diliges, etc.
Aliud est dicere sicut te, aliud est quantum te. Ibi
quippe similitudo, hic aequalitas ostenditur. Unde
et cum Veritas ait: Estote misericordes, sicut et Pater
vester coelestis, similitudinem potius misericordiae
quam aequalitatem expressit. Si autem unumquemque
quantum me diligere deberem, omnes
aequaliter a me diligendi essent. At vero cum nemo
nisi propter Deum diligi debere videatur, tanto amplius
quisque diligi dignus est, quanto Deo charior
habetur et melior est. Si enim Deus, quia melior est,
super omnes est diligendus, quicunque post eum
meliores sunt, amplius diligendi sunt quam alii.
Aliter quippe charitas ordinata non est. Eum autem
plus diligimus cui ut beatior sit optamus, licet ei de
corporalibus bonis minus quam de nostra vel eorum
qui specialiter nobis adhaerent curam agamus.
Tunc autem quemlibet sicut nos diligimus, cum
eum ad beatitudinem sicut nos pervenire volumus,
eadem scilicet intentione circa eum habita, qua
circa nos, quia videlicet hoc ei bonum existimamus
esse sicut et nobis. Fortassis enim cum quis alium
odit, eum in paradiso jam esse vellet, quo nil melius
ei optare potest: nec tamen ideo eum diligit,
cum id non tam propter eum quam propter se ab eo
liberandum faciat. Dilectio proximi; vere qui diligit
proximum non adulterabit, non occidet, etc., quia
nullum penitus malum operatur. Unde apparet David
dum cum Bersabee fornicaretur vel Uriam ad
mortem proderet, nequaquam proximum dilexisse,
sed et cum alius dicat apostolus: Qui enim non
diligit proximum quem videt, Deum quem non videt
quomodo potest diligere (I Joan. IV, 21)? utique nec
Deum tunc dilexisse videtur. Quomodo etiam dici
potest alterum diligere sicut semetipsum, cum nec
semetipsum vere diligat, qui a morte animae sibi
parcendo non parcit? Scriptum quippe est: Qui diligit
iniquitatem, odit animam suam (Psal. X, 6).

Plenitudo ergo. Quandoquidem, scilicet proximi
etiam dilectio legem implet, ut dictum est, ergo
multo magis de genere ipsius, quod est dilectio, id
recipi constat. Cum vero tota meritorum nostrorum
summa in dilectione Dei consistat et proximi, diligenter
utraque si possumus a nobis est describenda,
et insuper demonstrandum quomodo praetermissa
Dei dilectione, quae major est, ausus sit Apostolus
dicere dilectionem proximi legem implere.
Dilectio Dei ex toto corde in nobis est optima illa
erga Deum voluntas, qua ei tanto amplius placere
studemus, quanto amplius ei placendum esse recognoscimus.
Ex toto autem corde seu ex tota anima
id agimus, quando sic ad eum penitus nostrae dilectionis
intentionem dirigimus, ut non tam quid nobis
utile sit quam quid ei placitum sit attendamus.
Alioquin nos potius quam ipsum dilectionis nostrae
finem, id est finalem et supremam institueremus
causam. Dilectio vero Dei erga nos est ipsa divinae
gratiae de salute nostra dispositio. Proximum vero
tanquam se diligit qui propter Deum tam bonam
erga eum voluntatem habet, ut sic se propter eum
gerere studeat, ne ille de se juste conqueri possit,
sicut nec ipse sibi ab illo vult fieri, de quo juste
conqueri queat. Ad hanc autem proximi dilectionem
illa duo naturalis legis praecepta pertinent: Quod
tibi non vis fieri, alteri ne feceris (Tob. IV, 16);
et: Quae vultis ut faciant vobis homines, et vos eadem
facite illis (Matth. VII, 12). Quorum quidem praeceptorum
intelligentia quae sit habenda, non fortassis
omnibus patet. Saepe enim aliis ex charitate honorem
aut beneficium impendimus, quo ab aliis suscipere
recusamus, vel saepe alios pro justitia punimus,
vel etiam interficimus, cum hoc ab aliis nullo
modo pati velimus. Quis etiam nesciat nonnunquam
nos velle ipsa nobis fieri quae non convenit? non
tamen ideo nos aliis ea facere debere. Ut si velim
mihi assentiri in malo, nunquid aliis similiter assentiri
debeo ad peccandum? Saepe etiam praelati de
subditis exigunt talia obsequia quae nequaquam convenit
eos subditis reddere, et pauperes a divitibus
multa sibi fieri volunt, quae minime ipsi aliis facere
possunt, ut videlicet hoc implere queant, quae vultis
ut faciant vobis, etc., nisi forte dicatur hoc non
esse generale praeceptum, sed his tamen hoc praecipi,
qui vicem beneficiorum referre possunt, sicut et
cum dicitur: Date eleemosynam (Luc. XI, 41), vel,
frange esurienti panem tuum (Isa. LVIII, 7), iis tantum
qui hoc possunt injungitur.

Ut autem breviter objectis respondeamus, cum
dicitur: Quod tibi non vis, etc., et quod vultis ut, etc.,
sic accipi debent, ut illud de injuriis cavendis, istud
de beneficiis impendendis intelligas, ac si dicatur:
Sicut injuriari non vis, sic ab alienis abstine offensis,
et sicut tibi in necessitatibus tuis vis misericorditer
subveniri, ita et aliis subveni si possis in
suis. Nemo autem bonus se id posse fatetur, qui
sui juris non esse, vel sibi minime convenire credit.
Cum autem Deus propter se tantum sit diligendus,
proximus autem propter Deum, constat in dilectione
proximi dilectionem Dei includi, cum videlicet
sine dilectione Dei esse non possit. Unde et cum
eam describeremus provide propter Deum adjecimus.
Dilectio vero Dei cum naturaliter prior sit
dilectione proximi, sicut et Deus naturaliter prior
est proximo, non ita e converso dilectionem proximi
necessario comprehendit, ut sine proximo Deus diligi
sicut esse potest. Unde bene dilectionem proximi,
quam dilectionem Dei legem adimplere videtur
Apostolus dixisse. Non immerito quaeri potest, si eos
quoque diligere debeamus, qui in inferno sunt, vel
qui praedestinati ad vitam non sunt, aut si sancti in
alia etiam vita omnem proximum ita ut se diligant,
tam eos scilicet quos damnatos jam vident vel damnandos,
Deo revelante, praevident, quam electos. Sed
cum in proximo, sicut diximus, omnis homo sit intelligendus,
quomodo dilectionem proximi retinebunt,
si quosdam non diligant, aut quomodo ibi
quam hic perfectiores habentur si in eis dilectio
proximi sit contracta vel diminuta? Neque enim
cum sanctos angelos diligamus, perversos diligere
debemus. Quomodo ergo rationalis est vel eorum
vel nostra dilectio, si in ipsa etiam diaboli membra
complectamur? Nunquid quia in hac vita qui praedestinati
sint vel non sint ignoramus, ideo rationabiliter
omnes diligimus, vel pro omnibus etiam
oramus? Aut si hoc fieri rationabile non est, quomodo
id facere jubemur pro ipsis, et non potius
pro nobis, cum nobis magis quam ipsis proficiat?
Quomodo etiam recta intentio, quae erronea? Quia
enim id eis profuturum esse credimus id agimus,
aut si nos adhuc ignorantia excusat, quid de hoc
respondemus quod cum non omnes salvandos esse
sciamus, vel paucissimos, juxta illud Veritatis:
Multi vocati, pauci vero electi (Matth. XX, 15), et:
Arcta est via quae ducit ad vitam, etc. (Matth. VII,
14), tamen omnes salvari volumus, et pro omnibus
oramus, scientes scilicet nec nostram voluntatem
nec orationem effectum consequi debere? Sed dicis
illud Augustini: &#171;Habe charitatem, et fac quidquid
vis.&#187; Et recordaris illud Hieronymi: &#171;Charitas
mensuram non habet.&#187; Unde saepe charitas modum
nos ita excedere compellit, ut fieri velimus quod
fieri nequaquam bonum est aut justum, et e contrario
nolle fieri quod fieri bonum est, sicut interfici
sanctos vel affligi qui etiam eis cooperantur in bonum.
Sed hanc Ethicae nostrae reservamus discussionem.

Et hoc scientes. Sic construe: Et hoc scientes
tempus, quia hora est jam nos de somno surgere.
Abjiciamus opera tenebrarum, etc., de somno et negligentia
vel torpore boni operis. Cum dicit, hora
quae modicum est tempus, non dicit vel hebdomadam
seu mensem vel annum, sine dilatione nos id
facere adhortatur. Quo enim brevius est tempus
quo aliquid est agendum, citius hoc faciendum est.
Non enim. Ideo celeriter surgendum nobis est a somno,
quia non jam fidei nostrae bonis operibus superadditis
propinquiores sumus ad percipiendum aeternae
vitae bravium, quia eum primo credimus, in ipso scilicet
nostrae conversionis exordio. Metaphora quae ducitur
a somno, jam nobis surgendum esse convenientibus
prosequitur verbis, dicens jam noctem praecessise,
quae dormitionis est tempus, et diem advenisse.
Nox ignorantia salutis est, dies cognitio vel illuminatio.
Non mirum dum hac nocte premebamur, si
pigri ad operandum eramus. Expulsa est caecitas infidelitatis
de cordibus, adveniente doctrina Christi qui
ait: Ego sum lux mundi (Joan. VIII, 12). Nec tam nos
ab hac nocte quam ipsa a nobis recessit, nec tam
nos ei quam ipsa nobis appropinquavit, quia nobis
nequaquam id requirentibus divina sic operata est
gratia, sicut de ipso scriptum est Domino: Inventus
sum a quaerentibus me, etc. Abjiciamus ergo.
Quando quidem scilicet nox ista jam praecessit, et
dies appropinquavit. Nec dicit jam abjiciantur sed
abjiciamus, quia jam per fidem illuminati operari
valemus. Opera tenebrarum. Dicit mala opera juxta
illud Veritatis: Omnis qui male agit odit lucem
(Joan. III, 20), vel opera infidelium et tenebrosorum,
quibus nondum Sol justitiae ille ortus est, ut eorum
illuminet corda. Arma lucis virtutes sunt fidelium
quibus contra vitia vel diabolicas tentationes dimicant.
Sic, inquam, induamur arma lucis, ut ita
induti honeste ambulemus tanquam in die, quando
pretiosioribus indumentis quisque induitur.

Non in quae sint abjicienda opera, prius docet.
Non in commessationibus, subaudi ambulemus, id
est pedes nostros qui affectus animi intelliguntur, in
istis non ponamus. Commessatio dicitur convivium
de diversis familiis congregatum, ubi quisque de
suo aliud ponit, et ideo securius comedit tanquam
de suo vescens atque avidius, ne quasi minus cibi
consumens et aequaliter expendens injuriari videatur,
et tanto licentius gulae indulget, quanto plurrimorum
exemplis incitatur. Dicitur itaque commessatio
quasi corporis, ut dictum est, esus, a
comedendo, id est simul edendo. Hieronymus:
&#171;Commessatio est mensae collatio.&#187; Quales quidem
commessationes et Salomon in Proverbiis
interdicens ait: Noli esse in conviviis potatorum,
nec in commessationibus eorum qui carnes ad vescendum
conferunt, quia vacantes potibus et dantes
symbola consumentur (Prov. XXIII, 20, 21).
Haymo: &#171;Commessatio dicitur mensae alternatio.&#187;
Sunt enim convivia quae celebrantur alternatim,
et praeparantur a sociis per dies et vices. Sunt alia
quae ex communione, quando unus affert panem,
alius carnes, alius vinum, etc. Tria genere masculino
dicimus calicem aptum potationi, a quo dicitur ebrietas, quae est potatio nimia. Quod autem
hoc loco dicit Apostolus, non in commessationibus
et ebrietatibus, ad illud respicit quod in Evangelio
Dominus ait: Videte ne graventur corda vestra
crapula et ebrietate (Luc. XXIII, 34), id est superfluo
cibo et potu.

Non in cubilibus, quae commessationes et ebrietates
sequantur; consequenter adjungit, ut eo amplius
vitentur, quo ex eis pejora proveniunt. Cubilia
proprie ferarum sunt, vel irrationalium animalium,
quibus ebriorum lecti comparantur, in quibus,
imagine Dei, id est ratione per ebrietatem
exstincta, &#171;facti sunt sicut equus et mulus, quibus
non est intellectus (Psal. XXXI, 9).&#187; Ebrietatem quoque
impudicitia sequitur. Unde et idem alibi adhortatur
Apostolus: Nolite inebriari vino, in quo est
luxuria (Ephes. V, 18). Quod pessimo nobis exemplo
beati Lot ebrietas exhibuit. Tale est ergo in
cubilibus et impudicitiis, ac si diceret in cubilibus
impudicis, ubi absque omni reverentia quasi pecudes
ebrii luxuriantur. Ad has maxime commessationes
et ebrietates impudicitiae praedicator Ovidius fornicarios
venire adhortatur, ut inde facile fornicationum
suarum occasionem assumant. Non in contentione.
Tumultuosa est ebrietas, et facile in contentionem
prorumpit, ut litiget. Aemulationem dicit
zelum malum, id est commotionem odii in alterum,
quod maxime ex conviciis vel injuriis contentiones
sequantur: fere enim omnes et maxime
liberales homines magis ex turpitudine verborum
quam ex jactatione damnorum in odium accenduntur.
Post opera tenebrarum, quae abjicienda
dicit, arma lucis, id est virtutes Christi quas induamur
supponit dicens, sed induimini. Agnum
vel leonem induere dicitur quicunque habitum
mansueti vel crudelis assumit: sed et Christum
qui plenitudo est omnium virtutum induere dicitur,
qui ejus sequendo vestigia, omnibus pro posse suo
studet se adornare virtutibus. Dicit idem Apostolus
alibi de Christo: Qui factus est sapientia nobis a
Deo, et justitia, et sanctificatio et redemptio (I Cor.
I, 30). Ac si aperte dicat: Eum nobis omnes virtutes
fieri, ut cum virtutibus adornamui Christum induere
recte dicamur. Et ut specialiter Christum induere
possitis, carnaliter ne vivatis, cum videlicet caro
adversus spiritum concupiscat id est Christum. Curam
ne feceritis in desideriis; in desideriis, inquit, id est
non in superfluitate voluptatum, sed in necessitate
alimentorum. Oportet enim et corpori quoque nostro
necessaria impendi, sicut superflua subtrahi,
ut videlicet naturae substantia conservetur, et vitiorum
fomenta denegentur. Non ergo ait simpliciter,
carnis curam ne habueritis, sed, in desideriis, id
est in voluptatibus potius quam in necessitatibus.
Non enim naturae, sed vitiorum hostes esse debemus.

CAPUT XIV.

Infirmum autem. Cum superius dixisset, non in
contentione, hic praecipue cuidam perversae contentioni
in primitiva Ecclesia statim expositione finem
imponere studet. Quidam enim ad fidem noviter
conversi Judaei et nondum de libertate Christianae
fidei satis instructi putabant adhuc etiam carnales
observantias legis retinendas esse, et praecipue a
carne porcina, et caeteris cibis quos lex interdixit,
nostrum quoque abstinendum esse, eo maxime fortassis
quod quidquid abstinentiae esse videtur virtuti
deputatur. Sicut ergo superius superfluas commesationes
interdixit, hic ita superfluis abstinentiis
consulit, ne per hujus contentionis dissensionem
infirma adhuc, id est imperfecta Judaeorum
conversorum a Deo scandalizaret, ut ad Judaismum
redirent, si ab his, scilicet, interdicerentur
abstinentiis, quas lex antea sanxerat, imo ipse
Dominus per legem, unde his qui inter Romanos
perfectae fidei vel doctrinae jam . . . . . . . erant, consulit
Apostolus, ut si quis de noviter conversis Judaeis
adhuc infirmus, id est imperfectus in fide sit, nondum
videlicet credens Christum seu evangelicam doctrinam
ad salutem sufficere sine carnalibus legis observantiis,
non ideo eum abjiciant, sed assumant eum
venientem, scilicet ad conversionem, non disceptantes
de cogitationibus ejus, id est de hoc quod in talibus
credit, non contendentes; facile enim contingere
potest ut qui in exordio suae conversionis imperfectae
est fidei paulatim postmodum instructus ad
perfectionem perveniat. Alius enim unde disceptationes
hujus sint exponit dicens, quia alius quam
ille scilicet praemissus, qui imperfectae est fidei
credit se manducare omnia, id est licere sibi quibuslibet
cibis vesci, ut nullum videlicet inde reatum
propter legem incurrat. Qui autem: ac si diceret,
sed qui hoc non credit, abstineat ab his, scilicet
quos v . . . . . . . cibis, ne videlicet contra conscientiam
propriam agens peccet. Et hoc est: Qui infirmus
est, in hac scilicet fide verborum timens, scilicet se
contaminari quibusdam cibis, olus manducet, id est id
ei consulo, ut eis utatur cibis, quos et facile possit
habere, et minus scandali aliis inde praebere, et nonnullam
etiam suae religionis commendationem accipere.
Si enim alias carnes ederet, alias non; facile
judaizare convinceretur. Sed cum ab omnibus
communiter abstinet, et vilioribus contentus
est cibis, religioni potius quam errori fidei deputatur.

Is qui. Postquam dixit in talibus non esse contendendum,
dicit etiam non ab altero in corde suo,
et quasi damnandum censeat, qui non manducat
omnia, id est a quibusdam abstinet. Et qui non manducat,
scilicet omnia simpliciter, non ideo judicet,
id est damnandum censeat manducantem, quasi
legis transgressorem. Deus enim illum, tam scilicet
qui manducat quam qui abstinet, assumit, non abjicit;
multi etenim ad fidem conversi sunt in multis
adhuc errantes, et postea paulatim inde correpti
et edocti sunt. Nota quod ait assumpsit potius
a Deo quam per se venientem, juxta illud Veritatis:
Nemo venit ad me nisi Pater meus traxerit eum (Joan.
VI, 44). Tu quis es: ac si diceret: Quem te esse existimas,
qui praesumis servum alterius judicare, id est
de his quae agenda sunt ei pro tuo arbitrio disponere?
Quod est dicere: Dimitte hanc ordinationem vitae
servi Domino suo, qui vel per seipsum vel per vicarios
suos de his cum voluerit eum instruat, non
tu qui conservus es nec venisti imperare, sed obedire
sicut et ille, suo Domino, id est arbitrio Domini
sui tam bonus ejus status in fide, unde lapsus
in errorem relinquendus est, et ad ipsum tantummodo
spectat utrumque a quo ipse quod meruerit
recepturus est. Stabit autem: ac si diceret: Dixi:
stat aut cadit. Sed quia quae dicta sunt in meliorem
partem interpretari vel exponere debemus, dico
potius stabit, id est non propter hoc damnabitur,
quod vel zelo legis abstinet, ne contra conscientiam
peccet. Potens est enim. Ac si diceret: Ideo quidem
melius est, opinor vel charitative assero, quia nil
adversari videtur quin hoc sperandum non sit. Et
hoc est, potens est Deus, etc. Ideo enim Deus posse
dicitur quod ne ab eo fiat nulla impediri ratione videtur,
id est vel auctoritate contradicitur. Tale
est ergo, potens est Deus, ac si dicatur: Nulla ne
hoc faciat contraire ratio videtur.

Nam alius. Unde ita alii alios judicent vel reprehendant,
subjungit Apostolus, ex propriis scilicet
conscientiis, cum alius scilicet censeat observandum
in abstinentia supradictorum diem inter
diem, id est diem, aliqua alia die interposita, sicut
modo quarta et sexta feria, quibus maxime ab omnibus
quoque carnalibus abstineri solet propter edomandam
scilicet carnem, non propter aliquod legis mandatum.
Alius omnem diem, scilicet observandum esse,
ab his videlicet carnibus, quas lex interdicit.

Unusquisque in talibus his scilicet dijudicandis
vel deliberandis, de quibus nulla adhuc discussio
vel ratione vel auctoritate facta est, abundet in suo
sensu, id est suam magis opinionem quam alterius
sequatur. Nondum enim ab Apostolo vel aliis doctoribus
manifesta ratio tradita Romanis istis fuerat,
cur propter praeceptum legis haec abstinentia servanda
non esset. Qui sapit diem. Ac si diceret:
Ideo quisque nestrum in talibus adhuc prorsus
judicio relinquatur, quia aliter contra conscientiam
agendo peccaret, sicut postmodum scilicet dicitur
quia omne quod non est ex fide peccatum est (Rom.
XIV, 23), et hoc est: Qui sapit diem, hoc est credit
aliquam observari debere, ad honorem Domini hoc
facit, cui scilicet per abstinentiam hanc moderatam
placere se credit. Et qui manducat, id est a
nullis sibi unquam abstinendum credit, cum videlicet
nullam rebellionem carnis quae domanda sit
sentiat, vel infirmitatem patiatur quae abstinentiae
contraria sit. Nondum enim in tempore apostolorum
Quadragesimae vel sextae feriae sic institutam
esse abstinentiam vel confirmatam credimus. Domino
manducat, id est ad honorem ejus similiter,
propter hoc videlicet quod statim subjungit, quia
gratias ei agit, id est laudem refert, de refectione
scilicet ab eo sibi praestita. Ex quo propendendum est
quantae sit culpae has grates post cibum Domino
non referre. Et qui non manducat, id est penitus
abstinet propter legem ab his quae ipsa prohibet ad
honorem Domini, non manducat, id est abstinet.
Non enim hanc obedientiae reverentiam legi exhibet,
nisi propter Deum qui eam dedit, et cum abstineat
insuper de perceptione alterius cibi concessi,
et a Deo praestiti, gratias agit. Nemo enim. Ideo et
manducans et abstinens ad honorem Dei hoc agit,
quia semper tam vivendo scilicet quam moriendo
electi Dominum honorant atque glorificant, vivendo
quidem glorificant, juxta illud Veritatis: Luceant
opera vestra bona, ut glorificent Patrem vestrum qui
in coelis est (Matth. V, 16). Mors quoque justorum
Dominum glorificat, sicut de Petro dicitur: Significans
qua morte clarificaturus esset Deum (Joan. XXI,
19), quando nec in exitu quoque suo justus a bonis
operibus et oratione et a laude sui Creatoris
cessat. Tanto enim sollicitius quisque se praeparat,
quanto amplius ad coronae suae perceptionem propinquat.
Sibi vivere vel sibi mori dicitur qui ad
commoda sua vel propter gloriam potius quam ad
honorem Dei disponere intendit. Multi etenim
morte quoque sua magnitudinem animi sui ostentantes,
gloriam sibi acquirere cupierunt, vel sibi
etiam inferentes manus morte cruciatus suos finiendos
esse crediderunt.

Sive ergo: Quandoquidem scilicet nos electi Deo,
non nobis, ut dictum est: Vivimus aut morimur,
ergo morimur. Ac per hoc, sive vivimus, id est tam
vita nostra quam mors Deo potius, ad cujus honorem
fit, quam nobis est ascribenda, id est ejus potius
pro hoc dicenda est quam nostra. In hoc enim,
ac si diceret: In hoc quod mortuus est, pro nobis
scilicet et propter justificationem nostram, sicut
idem supradixit Apostolus, meruit tam morti nostrae
quam vitae dominari, ut sicut utrumque fecit
pro nobis, ita tam moriendo quam vivendo nonnisi
ei obedire et ejus voluntatem implere quaeramus.
Aliter enim mortuorum Dominus non est,
sed quasi hostis puniendo, nisi etiam usque ad
mortem in ejus obedientia persistamus, parati
animam non solum propter ejus confessionem, sed
etiam pro fratribus ponere. Tu autem qui. Postquam
dixit: Tu quis es qui judicas alienum servum,
addit nunc, fratrem tuum, ut si hoc videlicet pro
injuria quam facit Domino suo non dimittit, saltem
pro fraterna dilectione, ne scilicet fratrem suum
scandalizet, eum sic judicare desistat. Aut si non
judicas, quare spernis, in talibus ubi magis intentio
quam actio discutienda est, cum nondum videlicet
inde certa sit praelata sententia. Pro talibus
enim et similibus diffiniendis unde Romani altercabantur,
in ipso Epistolae suae principio Apostolus
dixit se ad eos desiderare venire, ut aliquem in eis
sicut et in caeteris gentibus fructum haberet. Quis
enim. Ac si diceret: Non ita praesumatis dubia
judicare, qui de caeteris a Deo cum aliis omnibus
hominibus estis judicandi, sed ei potius hoc judicium
reservate, qui omnibus habet judicare. Et hoc
est, omnes enim. Unde et Veritas recte dicit: Nolite
judicare, et non judicabimini, id est non appetatis
judicare, ne hinc quoque judicemini atque damnemini.
Et ipse alibi dicit Apostolus: Nolite ante
tempus judicare, quoadusque, etc. (I Cor. IV, 5). Si autem
diligentius consideremus, sicut Dei est potius
occidere quam nostrum, sic et judicare. Et postremo
sicut omnia ad gloriam ejus debemus facere, ita ipse
potius per nos cuncta haec operari debet quam nos
ipsi. Tunc vero Deus judicium facit potius quam
homo, quando ipse vel per legem aliquam vel inspirationem
internam quid dicendum sit nos instituit,
ut a nobis recitandum postea sit ejus judicium non
faciendum. Tribus itaque modis de aliquo prius
dubio judicari videtur, per Dominum videlicet ipsum
sicut exposuimus, per aliquam rei manifestationem,
per hominem de sua scilicet opinione praesumentem.
Cum autem aliquo eventu rei quod dubium
fuerat manifestatur, ipsa res judicare, non
homo dicitur. In dubiis itaque tantum homo judicare
dicitur, quod omnino prohibetur, quando videlicet
propriam tantum existimationem sequens
praesumit definire, cum nec per Deum adhuc, nec
per ipsam rei experientiam contingit eum certum
esse. Stabimus, dicit, quasi erecti, ut cognosci ab
omnibus possimus, ante tribunal, id est sedem judiciariam
Dei potius, qui falli non potest et justus
est, quam hominis. Hanc quidem sedem Dei hominem
a Verbo assumptum intellige. Pater enim
omne judicium dedit Filio, quia Filius ejus est
(Joan. V, 22, 27). In hoc quippe homine assumpto
Filius Dei tam mortuus est quam resurrexit, sicut
nunc diximus, et inde maxime judicium damnationis
imminet, si mortuo pro nobis, ut dictum est,
et resuscitato pro nobis, tam mors nostra quam
vita inseparabiliter non adhaereat, atque ad obediendum
parata sit.

Scriptum est enim. Isaiae testimonio probat quod
omnes a Deo sint judicandi. Vivo ego. Ac si diceret:
Per memetipsum indeficienter viventem juro.
Genu flectitur judici quando suppletur ejus sententia,
exspectatur cui resisti non potest. Omnis lingua
in illo judicio confessionem laudis Deo faciet,
quia nullius conscientia contra illius judicis rectitudinem
murmurare poterit. Unde mali quoque poenitentiam
inter te agentes et ingemiscentes, hoc
ipso quod facient attestabuntur justam te damnationis
accipere sententiam. In illo itaque judicio
tam judicantes quam judicandi, vel qui jam etiam
judicati sunt genu flectent, quoniam omnes vel
timore poenarum vel perceptae gratiae beneficio sub
tanto se judice humiliabunt. Itaque, quia videlicet
ita omnes astabimus ante tribunal tanti judicii,
rationem reddet, id est quantum ratio exegerit recipiet
a Domino de poena vel praemio. Non ergo,
quia videlicet ipse ita de omnibus et maxime de
his quorum dubia est intentio judicare habet, amplius,
id est post admonitionem hanc nostram seu
praeceptionem, invicem, alter videlicet alterum pro
talibus damnandum esse reputando, sed hoc magis,
id est potius observandum censere ne ponatis offendiculum
fratri, id est ne aliquid faciatis, cujus
exemplo corruptus ipse corruat, vel scandalizatus
ex exasperatus reprehensione vestra a fide recedat.
Et quoniam tota haec contentio ex cibis lege interdictis
nascebatur, dicit neminem ex qualitate ciborum
contaminari, sed ex conscientia tantum transgressionis,
si eis contra conscientiam vescatur. Et
hoc est, scio, id est non ex me, sed confidenter hoc
dico, ex doctrina Domini qui ex his solummodo
quae de corde exeunt, non ex his quae intrant in os,
coinquinari hominem dicit (Matth. XV, 11). Et
mittens ad praedicandum discipulos ait: Edentes et
bibentes quae apud illos sunt (Luc. X, 7), quia nullus
cibus communis et immundus est per ipsum, id
est ex semetipso, sed potius ex conscientia comedentis.
Et hoc est, nisi ei, ac si diceret: Sed ei
qui existimat quem, id est aliquem cibum esse immundum,
id est animam suam inde pollui, illi
immundus est, quia contra conscientiam suam illum
comedendo peccat. Quae communicantur sive
publicantur, tanto amplius immunda sunt quanto
minus custodiuntur; ideoque commune pro immundo
ponitur. Unde et in Actibus apostolorum,
inquit Origenes, Dominus dicit ad Petrum: Quod
Deus mundavit tu ne commune dixeris (Act. X, 15).
Marcus etiam evangelista communicare pro coinquinari
ponens ait: Non intelligitis quod omne extrinsecus
introiens in hominem non potest eum communicare,
quia non introit in cor ejus, sed in ventrem
vadit. Quae de homine exeunt illa communicant hominem
(Marc. VII, 18-20). Si enim. Dixi, non ponatis
offendiculum fratri, quia quisquis es, si propter
cibum tuum, etc., id est, si sustines eum sic offendere.
Noli. Post offendiculum vetat etiam scandalum,
quia offensus facile recederet a fide, pro
quo, scilicet salvando, etiam Christus. Ac si diceret:
Ne parvipendas salutem ejus, pro quo tantum pretium
datum est.

Non ergo. Generaliter admonet nos vitare blasphemiam
omnem, per quam videlicet a nostra
fide alios repellamus, ac si dicat: Quia videlicet
exemplo Christi lucrandi sunt potius homines nobis
quam perdendi, caveamus facere quantum possumus
per quod bona nostra fides blasphemetur.
Non est, id est nullo genere cibi vel potus promeremur
ut Deus in nobis regnet vel habitet.

Quaecunque enim exterius bene fieri videntur, et
maxime quae ad abstinentiam pertinent, aeque reprobis
ut electis communia sunt, et hypocritis sicut
veris fidelibus. Sed justitia, aequitas illa per quam
quod tibi non vis alteri ne facias, et pax inde, id est
proveniens a concordia cum fratribus, et deinde
gaudium spirituale hinc exortum, in hoc scilicet
quod dixi, ut scilicet scandalum fratris vitet et justitiam
sectetur et pacem, ut dictum est, servit
Christo, hoc est ei hoc praecipienti obedit, et probatus
est, id est hominum quoque judicio probatur,
laudatur atque commendatur. Itaque id est et ita,
scilicet ut dixi scandala vitando prius quae ad pacem
pertinent, ut dixi sectemur, id est maxime studeamus
concordiam teneri cum fratribus quoque, ut
dictum est, infirmis, et sic postmodum quae sunt
aedificationis, invicem custodiamus, id est alter qui
perfectioris est fidei alterius imperfectam adhuc fidem
instruat, et ad perfectionem promovere intendat.
Noli, tu scilicet qui perfectiorem habens fidem
omnia comedis, scandalizando noviter conversum,
et adhuc infirmum fratrem, opus Dei, id est illud
fidei quod jam habet in eo destruere. Omnia quidem.
Ac si diceret: Revera tecum assentimur, quia
nulla genera ciborum esu suo polluunt animam, sed
damnosum est tamen hoc scienter comedere, ubi
offenditur frater. Bonum est homini. Ac si diceret:
Ita, ut dixi, comedere malum est, sed e contrario
penitus abstinere propter offendiculum fratris vitandum
salubre est, exemplo Daniel qui a vino quoque
infidelis regis abstinebat. Judaei etiam conversi ab
omni vino infidelium abstinendum censebant. Offenditur
penitus a fide recedendo vel saltem scandalizatur,
id est apud se perturbatur quasi talem fidem,
ad quam conversus sit, judicans legi contrariam et
perversam. Aut infirmatur, in fide scilicet suae professionis
de ipsa dubitando si non penitus eam
damnando. Tu fidem. Ac si diceret: Tu quidem qui
omnia credis manducanda, habes fidem apud te, id
est ut ei placeat et ejus judicio approbetur. Ea enim
quae coram nobis sunt videre possumus atque cognoscere,
et ea Deus scire dicitur quae approbat, et
nescire quae reprobat.

Beatus est, subaudi qui non judicat semetipsum,
hoc est qui non acquirit sibi damnationem ex his
quae ipse potius quam Deus probat, id est approbat,
vel non improbat esse facienda, ac si diceret:
Qui tantae discretionis est ut etiam de his quae credit
licite fieri ita pervidet, ne ipsa indiscrete faciendo
damnationem vel iram Dei incurrat. Ut enim
Salomon ait: Sunt viae hominis quae videntur rectae,
novissima autem illarum deducunt ad mortem (Prov.
XIV, 12). Et ad Cain Dominus ait: Nonne si recte
offeras, recte autem non dividas, peccasti? (Gen. IV,
7, juxt. LXX.) Qui autem. Ac si diceret: Sicut ille
beatus est, qui a licitis abstinet, ne his indiscrete
utendo ad scandalum, scilicet fratris damnationem
incurrat, ita e contrario ille qui contra conscientiam
suam illicitis utitur, peccat. Et hoc est: Qui autem
discernit, id est distinguit quosdam cibos edendo,
eos scilicet propter prohibitionem legis non esse
comedendos, et tamen contra conscientiam suam
eos comedit, dum videlicet credit ab ipso non debere
comedi, reus per hoc statuitur, quia non ex
fide est quod facit, imo contra fidem suam agit, id
est contra hoc quod credit agit. Credit enim non
esse comedendum, et tamen comedit, ac per hoc
peccat. Omnem enim, ac si diceret: Quia quidquid
contra hoc quod creditur fit, sive in esu sive in aliis,
peccatum est. Deus enim qui cordis inspector est, non
tam quae fiunt quam quo animo fiunt attendit. Non
immerito autem quaeri potest de his qui interficiebant
fideles quos seductores putabant, juxta illud Veritatis:
Venit hora ut omnis qui interficit vos arbitretur obsequium
se praestare Deo (Joan. XVI, 2), utrum in hoc
peccaverint. Si enim credebant eos seductores animarum,
et ideo dignos morte, quomodo contra conscientiam
suam eis parcere debebant? Quippe si parcerent,
contra conscientiam suam agerent, et ita
peccarent. Sed rursus cum interficiunt innocentes,
imo electos Dei, quod iniquum est, dicemus eos non
peccare, aut eos in hoc bonam intentionem habere,
quia maxime errat, ideoque bona aestimatur potius
esse quam sit. Quomodo etiam ignorantia excusat
eos a peccato cum constet nonnulla etiam peccata
ignorantiae dici? Alioquin quomodo Psalmista diceret
ad Deum: Effunde iram tuam in gentes, quae te
non noverunt (Psal. LXXVIII, 6). Et Veritas de persecutoribus
suis: Pater, ignosce eis, quia nesciunt
quid faciunt (Luc. XXIII, 34). Ubi enim culpa non
praecessit, quid est opus ignoscere? Si enim ignorantia
vel etiam fidei error excuset penitus a culpa,
unde Judaei aut gentiles, vel quilibet infideles de
infidelitate sua damnandi sunt, cum unusquisque
fidem suam rectam esse putet? Quis enim sponte
in ea persistat fide, quam erroneam credat, ut sibi
partem eligat deteriorem? De talibus tamen Veritas
ait: Qui non credit, jam judicatus est (Joan. III, 18).
Sed hujus rei discussionem Ethicae nostrae reservamus.

Quaerendum quoque arbitror cur hoc loco Apostolus
consulat alimentis et cibis propter scandalum
infirmorum fratrum abstinendum, cum in Epistola
ad Galatas dicat se in hoc Petro restitisse,
quia reprehensibilis erat, sed hoc definiendum illi
loco reservamus. Quaerendum etiam si juxta ipsum
Apostolum omnia munda mundis, et nil rejiciendum
in cibis quod cum gratiarum actione percipiatur.
Cur enim apostoli vel sancti Patres quaedam
nobis in cibo sicut etiam lex interdixit? Unde etiam
in Actibus apostolorum continetur: Surrexerunt quidam
de haeresi Pharisaeorum qui crediderant, dicentes
quia oportet circumcidi eos praecipere quoque legem
Moysi (Act. XI, 5). Surgens Petrus dixit ad eos:
Quid tentatis Dominum, imponere jugum super cervicem
discipulorum quod neque patres nostri, neque
nos portare potuimus? Sed per gratiam Domini Jesu
credimus salvari quemadmodum et illi (ibid. 10, 11).
Item respondens Jacobus et dicens: Notum a saeculo
est Domino opus suum. Propter quod ego judico
non inquietari eos qui ex gentibus convertuntur ad
Deum, sed scribere ad eos ut abstineant se a contaminationibus
simulacrorum et fornicatione et suffocatis
et sanguine. Moyses enim a temporibus antiquis,
habetur in civitatibus singulis quae [qui] eum praedicant:
in synagogis vero per omne Sabbatum legitur
(ibid. 18-20). Origenes in hac Epistola supra ubi
scriptum est: Si igitur praeputium legis, etc. Vis
autem videre usque sanguis est ipsius, quod invenies
superius in 11 quaternione. Ambrosius in Epistola
ad Galatas de apostolis : &#171;Praeterea cum
legem dedissent non molestari eos qui ex gentibus
credebant, sed ut ab iis tantum observarent, id est a
sanguine et fornicatione et idololatria, non utique
ab homicidio prohibiti sunt, cum jubentur a sanguine
observare. Sed hoc acceperunt quod Noe a
Deo didicerat ut observarent a sanguine edendo
cum carne. Quae Sophistae Graecorum non intelligentes,
scientes tamen a sanguine abstinendum
adulterarunt, scriptum quartum mandatum addentes,
et a suffocato observandum, quia jam supradictum
erat quod addiderunt.&#187; Hieronymus in Ezechiel :
&#171;Omne morticinium et captum a bestia
de avibus et pecoribus non comedunt sacerdotes, et
juxta litteram omni generi electo, regali scilicet et
sacerdotali, quod proprie ad Christianos refertur,
qui uncti sunt oleo spirituali, de quo scriptum est:
Unxit te Deus oleo exsultationis prae participibus tuis
(Heb. I, 9). Haec praecepta conveniunt, ubi morticinium
non comedant tam de avibus quam de pecoribus,
cujus nequaquam sanguis effusus est. Quod in Actibus
apostolorum dicitur suffocato, et quia necessario
observanda apostolorum Epistola monet, et capitur
a bestia, quia et ipse similiter suffocatus est.&#187;
Ex poenitentiali Theodori: &#171;Animalia quae a lupis
seu canibus lacerantur non sunt comedenda, nec
avis nec capra, si mortui inventi fuerint, nisi forte
ab homine adhuc viva occidantur prius, sed porcis
et canibus dentur. Aves vero et animalia caetera si
in retibus strangulentur, non sunt comedenda, nec
si oppresserit accipiter, et si sic mortua inveniuntur,
quia in Actibus apostolorum praecipitur abstinere
a fornicatione, a sanguine suffocato, et idololatria.&#187;
Item: &#171;Si porci vel gallinae sanguinem
hominis comederunt, mox occidantur, et penetralia
projiciantur, et caetera care manducetur; si autem
tardatur occidi non comedantur; si autem cadavera
laceraverint mortuorum macerentur, et post anni
circulum comedantur. Si autem porci occiderint
hominem, statim interficiantur, et sepeliantur. Item:
&#171;Qui manducat carnem immundam aut morticinam
aut dilaceratam a bestiis, quadraginta dies poeniteat.
Si autem necessitate famis contingat, multo
levius est.&#187; Item: &#171;Qui sanguine vel quocunque
immundo polluitur, si nescit quod manducat leve
est.&#187; Item: &#171;Qui sanguinem aut semen biberit pro
aliqua re, quatuor annis poeniteat.&#187; Item: &#171;Piscis
mortuus inventus in flumine non est edendus. Si vero
piscando tactus fuerit et ipso die inventus, qui non
haesitat, manducet; qui autem dubitat, non manducet.&#187;
Ex concilio Gangrensi post Nicaenum concilium,
cap. II: &#171;Si quis carnem manducans ex fide
cum religione praeter sanguinem et idolis immolatum
et suffocatum ediderit, condemnandus tanquam
spem non habens quid eas manducat, anathema
sit.&#187; Augustinus De fide ad Petrum : &#171;Firmissime
tene, et nullatenus dubites omnem creaturam
Dei bonam esse et nil rejiciendum esse quod cum
gratiarum actione percipitur (I Tim. IV, 4), et Dei
servos qui a carnibus aut vino abstinent, non tanquam
immunda quae a Deo facta sunt respuere, sed
a fortiori cibo et potu pro sola corporis castigatione
abstinere.&#187;

Sed si haec in apostolis et apostolicis viris, quae
contraria videntur diliguntur, in ipsa radicis intentione
discutiamus, reperiemus haec et illa pro tempore
et loco modo prohibenda esse modo concedenda,
et nonnunquam in aliquibus prohibendis
magis de honestate vitae quam de religione fidei praevisum
esse. Sic enim in Hexaemeron beati Ambrosii
alium quod ad medicamen sumi concedit, ad
cibum sumi interdicit, quod scilicet fetore ipsius
honesti viri facile scandalizentur. Sic et de nonnullis
aliis vilibus cibis propter honestatem conservandam
fieri credimus. Nec mirum etiam si ea discretione,
qua Apostolus hic a cibis quibusdam
esse abstinendum propter scandalum scilicet infirmorum
fratrum, et Jacobus in primitiva Ecclesia quae
infirmae adhuc fidei erat, eorum interdixit esum,
in quibus fideles tunc maxime offendi considerabat.
Nam et Apostolus ipse cum penitus circumcisionem
interdicat, ad horam tamen ei cessit, Timotheum
circumcidi permittendo, vel seipsum etiam in ritu
Judaico cum quibusdam conversis Judaeis consecrando.
Quod ergo aliqui sanctorum Patrum in
quibusdam locis vel temporibus propter scandalum
eorum, cum quibus convivebant, rationabiliter
prohibuerunt, postmodum alii, fide nostra jam optime
roborata, laudabiliter concesserunt. Alioquin
Moysi Apostolus inveniretur contrarius, si videlicet
quod uno tempore prohibitum est vel permissum,
semper esset tenendum. Nonnulla etiam quaestio
esse potest de Judaeis seu proselytis ante adventum
Christi per legis observantias professionem suam
seu votum facientibus, utrum postmodum ad fidem
conversi votum illud vel in cibis vel in aliis transgredi
queant. Tunc quippe statum suum adhuc
lege retinente legitime factum fuisse votum hujusmodi
videtur. Unde nequaquam violandum esse
videtur, nec ille qui tunc illud fecit, postea factus
Christianus, ab abstinentia illa ciborum absolutus
esse videtur, maxime cum remissius vivatur a nullis
abstinendo, quam a quibusdam, nec votum legitime
votum bene quis intermittat, nisi ad majora conscenderit,
quae illud tenere impediant. Ad quod
quidem respondendum arbitror, quod si hoc non
tam pro antistite legis non observet, quam pro voti
sui dispositione, nequaquam culpandus est, nec ab
hoc absolvendus est voto, nisi forte propter aliquorum
scandalum eum adhuc in hoc judaizare credentium,
quasi nunc quoque statum suum legitime
retinere crederet, et ob hoc abstineret. Videtur nec
tale votum legitime vel rationabiliter tunc esse
factum, sed per errorem ab eo in professionem
illud promissum esse, cum legem scilicet in pristino
vigore suo perseveraturam crederet.

CAPUT XV.

Debemus. Dixi superius nil esse commune, imo
omnia munda fidelibus, sed tamen debemus eorum
qui aliter credunt et infirmiores sunt in fide debilitatem
tolerare, et non nobis placere, id est non
nostram de eis voluntatem implere, ipsos scilicet
repellendo, sed eorum quaerere salutem, eos scilicet
tolerando. Placeat, id est placere studeat in eo
quod culpabile non est, propter aedificationem scilicet
ipsius. Aliter enim a nobis aedificari non poterit
nisi nostram doctrinam susceperit, et hoc
exemplo Christi faciamus. Et hoc est, etenim. Id est
homo ille assumptus a Verbo, qui secundum ejus
unctionem specialiter Christus dicitur, non tam humanae
quam divinae voluntatis placitum implere studuit.
Unde et ipsemet ait: Non veni facere voluntatem
meam, sed ejus qui misit me (Joan. VI, 38). Voluntas
quippe hominis ea proprie dicitur, quae ex infirmitate
vel passibilitate carnis illata eam naturaliter
quietare appetit, quae nullis affligatur molestiis, sed
ab omni penitus poena sit immunis, sicut et primis
parentibus ante peccatum concessum est, et in futura
vita plenius nobis concedendum est. Sicut enim
miseriae poenam, sic quietem constat esse, et sicut
quod beatitudinis vel quietis est quisque appetit,
sic quod miseriae vel laboris est, refugit. Talis itaque
appetitus humana in nobis voluntas dicitur,
quam voluntatem quisque obediendo sequitur. At,
inquies, quomodo Christus non sibi placuit si
placuit Deo Patri? Nunquid alteri placere potest
quod alteri displiceat? Nunquid omnes justi Christo
placent sicut et Patri? An voluntas Patris est alia
quam voluntas Christi? Quid itaque est? Christus
non sibi placuit, vel non venit facere voluntatem
suam, nisi quod nunquam homo ille assumptus aliquid
facere appetivit quod hic sibi suave esse speravit,
sed quia hoc Deo placere credidit? Omnes
vero alii quantumcunque sint sancti, quia omnino
expertes peccati, id est non sunt, nonnulla ex infirmitate
vel passibilitate carnis appetunt, non alia
de causa nisi ut ipsi infirmitati satisfaciant, et
praesentem passionem vel afflictionem evitent. Quod
quidem est sibi placere, ut suam voluntatem facere,
id est ad tantum vel praecipue agere, quia sibi credat
illud esse suave, in seipsis scilicet hujus actionis
suae finem constituentes, quod a Christo
longe penitus fuit. Tale est ergo, Christus non placuit
sibi, sed videlicet Deo Patri, quia nil homo ille
appetivit quod suave ipsi esset, sed quia hoc Deum
approbare sciret, vel ejus in hoc praeceptum haberet.
Cui et ipsemet ait: Propter verba labiorum
tuorum ego custodivi vias duras (Psal. XVI, 4). Quam
quidem passionis aut laboris poenam propter obedientiam
susceptam Apostolus statim adjungit, ut
videlicet per hoc ostendat eum Patri magis quam
sibi placuisse, sed sicut scriptum est in psalmo
LXXVIII: Improperia, etc. Quisquis enim exprobrat
nuntio alicujus, vel eum in aliquo deturpat seu
honorat, non tam ei qui mittitur, quam ei qui mittit
imputandum est. Unde et Saulo dicitur: Saule,
Saule, quid me persequeris? (Act. apost. IX, 4) me, inquam,
potius quam meos, quia propter me potius
quam propter ipsos. Quid autem improbare [f. improperare]
Deo Patri, nisi irridere generationem
esse in divinitate, quam carnaliter eorum intelligentia
capere non poterat? Haec ergo irrisio super
Christum cecidit, quia dum hanc generationem praedicaret,
vel se Filium Dei diceret, Patris in hoc
gloriam, non propriam quaerendo, non solum irrisioni
inde est habitus, sed ad mortem quoque traditus,
sicut scriptum est: Deum se Patrem habere
gloriatur, videamus si sermones illius veri sint, etc.
(Sap. II, 16.) Et in Evangelio: Confidit in Deo, liberet
eum nunc, si vult; Dixit enim quia Filius Dei
sum (Matth. XXVII, 43).

Quaecunque scripta sunt. Ac si diceret: Quid ad
nos novae legis professores testimonium Veteris
Testamenti, maxime cum ejus opera respuamus?
Respondet quia quaecunque scripta sunt, tam in
Veteri scilicet quam in Novo Testamento, ad nostram
id est Christianorum, etc. Non enim illi in
Veteri Testamento docentur, sed excaecantur qui
litteram occidentem ibi sequuntur, sed illi maxime
qui frangentes exteriorem crustam mica interiore
saginantur, sed et saeculares litteras non nisi ad
doctrinam aliquam vel morum vel litteraturae, vel
ut in aliquo sacrae Scripturae opitulentur Deus scribi
permisit, licet hoc illarum scriptores ignorarent.
Ut per. Ad hoc, inquam, eis instruimur, et docemur,
ut per patientiam videlicet in adversis, et consolationem
in Scripturis factam de bravio videlicet aeternae
beatitudinis, spe per omnia corroboremur
in Deo, scientes quia, si compatimur et conregnabimus
(II Tim. II, 12), et in patientia vestra possidebilis
animas (Luc. XXI, 19). Haec autem spes illa
est, de qua superius dictum est: Spes autem non
confundit. Bene autem cum de adversitatibus praemisisset,
dicens: Improperia improperantium, etc.,
patientiam contra illa scilicet necessariam et consolationem
Scripturarum apposuit. Cum autem in
exordio hujus Epistolae praedixisset omnem Scripturam
divinam aut docere aut movere intendere,
quomodo nunc dicit quaecunque scripta sunt ad
nostram doctrinam scripta esse? sed profecto ea
etiam quae admoneret ad doctrinam scripta sunt,
non quidem ut doceant quod fiat, sed ut doctrina
efficaciam habeant, id est ut implere velimus quod
edocti sumus. Deus autem, id est sicut Christus non
placuit sibi, sed Deo, nec propriam gloriam, sed
Patris quaesivit, ita ipse Deus, cujus est et patientiam
et consolationem dare, det vobis idipsum sapere
in alterutrum, id est inter vos hoc quaerere, ut
alter alteri placeat in bonum secundum Jesum Christum,
id est ejus, ut dictum est, exemplo, ut unanimes,
id est communiter tam infirmi in fide quam firmi,
concordi ore laudetis Deum, de misericordia
scilicet redemptionis nostrae per Filium suum nobis
exhibita. Unde et cum dixisset Deum, addit
eumdem et Patrem Domini nostri Jesu Christi, qui
non solum ad gloriam suam, sed ad nostram etiam
salvationem habere talem Filium gloriatur, ut per
eum etiam noster sit Pater, qui descendit quaerere
fratres. Propter quod, ut videlicet ita communiter
ab omnibus honorificetur Deus, suscipite vos invicem,
id est non abjiciat vel exasperet alter alterum,
sed qui firmior est in fide atque perfectior infirmum
toleret. Et hoc exemplo Christi facite, qui nos
videns et durae cervicis non solum infirmos fide,
sed mortuos in infidelitate non repulit, sed suscepit;
imo etiam traxit ad glorificandum Deum scilicet
et laudandum tam de nostra scilicet conversione
quam de aliorum per nos, ministrum fuisse circumcisionis,
id est Judaeorum, quibus solis per semetipsum
praedicando verbum vitae ministravit, sicut et
ipsemet ait: Non sum missus nisi ad oves quae perierunt
domus Israel (Matth. XV, 24). Propter veritatem
Dei, id est ut promissio Dei consisteret, qui
specialiter et frequenter eis se mittere salvatorem
promiserat. Et hoc est quod subdit ad confirmandas,
id est ut firmae et inconcussae permaneant promissiones
illae antiquis patribus factae de Christo
eis mittendo. Voluit enim debitorem se teneri promittendo,
ut solutor fieret propitiando.

Gentes autem. Ac si diceret: Dico Christum ministrum,
etc., sed et gentes dico, subaudis super
misericordia sibi a Deo impensa, praecipue nunc honorare
Deum. Qui videlicet quanto amplius olim
per idololatriam a Deo remoti fuerant, tanto nunc
ad cultum Dei majori copia propinquaverunt, ut
ubi abundavit peccatum superabundaret et gratia.
Et nota quod superius propter promissionem Judaeis
factam non tam misericordiam dixit quam debitum
intellexit. In gentibus vero tantum rectius misericordiam
vocavit, quanto eis pro multiplici sui erroris
culpa minus debebatur, sicut scriptum est in
Psalmo, loquente scilicet ad Patrem in persona Christi
dicentis Patri: Confitebor tibi in gentibus (Psal.
XVII, 50), id est laudari te faciam etiam a gentibus
conversis, et tibi per me acquisitis. Quarum quidem
primitiae Magi fuerunt, sive Samaritani etiam illi,
quibus per Samaritanam illam innotuit, et fortasse
etiam gentiles illi, qui circa passionem per Philippum
et Andream ad eum accesserunt, eum videre
cupientes, de quibus ait: Nunc clarificatus est Filius
hominis (Joan. XIII, 31). Et nomini tuo, ad honorem
tuum, videlicet tuam dilatandam notitiam
spiritalibus canticis eos vacare faciam. Quod vero
ait propterea superius, continuatur in psalmo ubi
praemissum est: Et ab insurgentibus in me erue me,
etc. (Psal. XVII, 49.) Exaltatus quippe est per ipsos
qui eum crucifigentes nomen ejus delere crediderunt,
de qua quidem exaltatione ipse quoque praedixerat:
Et ego si exaltatus fuero a terra, omnia
traham ad me ipsum (Joan XII, 32), non solum videlicet
Judaeos, sed et gentes convertendo. Et iterum,
per Isaiam scilicet praevidens Ecclesiam tam
ex Judaeis quam ex gentibus congregandam, hortatur
communiter utrosque ad exsultandum et laudandum
Deum de sua conversione. Plebem Dei et
quondam peculiarem populum ejus Judaeos dicit:
Et iterum, per ipsum David magnificate, id est bonis
operibus glorificate, omnes populi, id est quaelibet
fidelium multitudo, non solum ex gentibus
congregata. Erit radix. Aliud testimonium de conversione
gentium post incarnationem scilicet Domini
ab eo regendarum, et in eo sperandarum, sicut
radix residuum est arboris incisae, et si in terra
sit recondita, multas ramusculorum emittit propagines.
Ita Jesse patre David olim defuncto, et tanquam
arbore de vita praesenti abscisso, quasi radicem
et residuum sui Christum habuit longe postea
de semine suo nasciturum. Radix haec in terra recondita
est, dum in ipsa carne sua, quae terrenae
substantiae est, sepultus juxta quod de semetipso
ait: Sicut fuit Jonas in ventre ceti, etc. (Matth. XII,
40), in multam propaginem fidelium resurgendo
pullulavit, secundum illam ipsius parabolam: Nisi
granum frumenti, etc. (Joan. XII, 24.) Scimus autem
et tunc maxime radicem quamlibet generari, et
quasi impinguari, ut multiplicetur, si ei fimus adhibeatur,
et stercora juxta illud Dominicae parabolae:
Dimitte et hoc anno, ut mittam stercora (Luc. XIII,
8). Quid autem fimus vel stercora sunt huic radici
admota, nisi sordes peccatorum nostrorum quae
suscepit. . . . . et portavit in corpore suo, ut de
ipso tanquam radice et omnium origine innumeri
propaginis fructus in Ecclesia nascerentur? Nil
quippe nasci profuit, nisi redimi profuisset. Hoc
itaque Spiritus per Isaiam promittens, ait: Erit
radix Jesse, id est, eo defuncto, supererit ei de suo
semine posteritas per quam restauretur uberius in
prole quod deperiit in arbore, quia plures fideles
orientur quam antea de Jesse exstiterant. Et qui,
ac si diceret: Et ille erit ista radix, qui exsurget
conscendendo vehementer, donec ejus corpus, quod
est Ecclesia, ubique dilatetur, quarum regimini
ipse semper tanquam caput praeerit, sicut et promittit
dicens: Ecce ego vobiscum sum omnibus diebus
usque ad consummationem saeculi (Matth. XXVIII,
20). De quo etiam regimine idem propheta alibi dicit:
Et puer parvulus minabit eos (Isa. XI, 6). In
eum, id est de gratia ejus, non de lege vel suis viribus
confident, hoc est radix, de qua idem etiam
quodam loco dicit Propheta: Radix Jesse quae stat
in signum populorum, ipsum gentes deprecabuntur,
et erit sepulcrum ejus gloriosum (ibid., 10), de quo
scilicet sepulcro radix illa exsurgens in magnam
crevit ramorum fructicem. Deus autem. Dixi: Laetamini,
gentes, et: In eum gentes sperabunt, et hoc
in vobis Romanis ipsum impleatur. Et hoc est Deus
spei, de cujus gratia sperandum est omnibus, soli
electi omne gaudium habere possunt, tam in hac
scilicet vita in spe quam vel illa in re et pace, removendo
scilicet a vobis superbam illam contentionem,
pro qua sedanda haec scripta est Epistola. In
credendo ut, ac si diceret: Ut ex fide, per quam
creditur, et quae omnium bonorum est fundamentum
proficiatis in spe et charitate, quae naturaliter
inde sequuntur. Virtutem quippe Spiritus sancti,
amorem Dei, in nobis dicit qui contra omnia fortis
est, sicut scriptum est: Valida est sicut mors dilectio
(Cant. VIII, 6); et iterum: Omnia suffert,
omnia sustinet (I Cor. XIII, 7). Certus sum. Quos culpando
diu terruerat, laudando ne desperent in fine
mitigat, dicendo scilicet etiam apud eos esse qui et
dilectione et scientia pleni sunt, ut scilicet alios
instruere velint et possint. Et hoc est, certus sum,
ac si diceret: Ac si ita corrigam vel moneam, et
ipsi, id est sicut in quibusdam personis pleni estis
superba contentione vel ignorantia, ita et ipsi in
quibusdam pleni, etc. omni scientia ita ut, id est
ad hoc sufficientem habetis scientiam, ut possitis
invicem vos adhortari ad bene operandum. Audacius
autem ex parte, id est aliquantulum majori fiducia
scripsi vobis, qui in loco mihi commisso estis, qui
scilicet doctor specialiter sum tam gentium quam
Judaeorum. Et hoc est quod exponit, dicens, ut pote
sollicitus de vobis, propter gratiam, id est officium
apostolatus praedicandi gentibus mihi injunctum,
de qua quidem gratia ipsemet ait: Gratis accepistis,
gratis date (Matth. X, 8). Minister Christi praedicator
est, dum non sua lucra, sed Christi quaerit, et
quia nonnulli bene praedicantes male vivunt, addit,
sanctificans, id est vita quoque mea commendans
praedicationem quam de Deo facio, ut oblatio, id est
oratio etiam mea quam pro ipsis facio, fiat accepta
Deo, id est sanctificata in Spiritu sancto, id est per
Spiritum sanctum, qui, ut supra dictum est, docet
nos quid orandum sit, et postulat pro nobis gemitibus.
. . . , id est sanctum consequatur effectum, ut
nos omnes sanctos efficiat.

Habeo ergo. Quia videlicet ita facio quae Christi
sunt quaerendo, habeo gratiam, hinc pro Christo,
cui in hoc deservio, ad quod Deum, id est pretium
divino judicio, si non humano, hinc acquiro. Quod
quidem dicendo exemplo suo ad fraternae dilectionis
sollicitudinem eos adhortatur. Non enim ostendit
quomodo sanctificet vel commendet praedicationem
suam, dicens se non praesumere aliquid loqui,
id est sibi imputare per jactantiam, quorum non
habeat efficaciam, sicut pseudoapostoli faciebant.
In obedientia gentium, id est propter hoc ut obedientiam
inter gentes traham, haec efficit, inquam,
in verbo, id est per verbum suum, et factis, id est
per miracula. Quae statim facta subdividit dicens:
in virtute, id est per potentiam mihi collatam, signorum
prodigiorum, id est signorum mirabilium.
Sunt enim signa quaedam naturalia, de quibus non
miramur, sicut de planetis scriptum est: Ut sint in
signa et tempora (Gen. I, 14). Quae vero contra naturam,
id est usitatum naturae cursum veniunt, ut
leprosos mundare, vel mortuos suscitare, haec prodigia,
id est admiratione digna dicuntur. Unde
prodigium quasi prodendum digito dicitur. Virtute
Spiritus sancti, id est ex potestate per gratiam Dei
mihi collata, ad differentiam scilicet miraculorum
Antichristi, seu magorum. Origenes: &#171;Signa appellantur,
in quibus cum sit aliquid mirabile indicatur
quoque aliquid futurum; prodigia vero in quibus
tantummodo mirabile aliquid ostenditur. Scriptura
interdum abusive et prodigia pro signis, et
signa pro prodigiis ponit.&#187; Signa et prodigia pro
uno accipiuntur hoc loco, ita ut gloriam, inquam,
habeo apud Deum, tantum scilicet de labore meo,
ut totam illam terram ab Jerusalem usque ad Illyricum
repleverim praedicatione Evangelii, ut videlicet
ostendat dignum se a Romanis exaudiri, qui a
tot et tantis sit exauditus. Haymo: &#171;Illyricum
provincia est finis Asiae ad principium Europae.&#187;
Sic autem, scilicet verbo et factis et virtute signorum
in his locis, ubi prius de Christo nil omnino
auditum fuerat, ut videlicet non sit mirabile si
apud vos jam Christum confessos praedicatio mea
locum habeat, ne super, ac si diceret: Hoc scilicet
mihi contingente, ut nisi aedificium fidei collocarem
super aliorum praedicationem praecedentem, quae
quasi meae praedicationis fundamentum esset. In
quo difficilius ostendit quod ibi fecit quam quod
apud Romanos facere cupit. Scriptum est in Isaia,
id est ut per me contingeret quod per illum prophetatum
est de eo, id est Christo, videbunt scilicet
intelligendo. Quod statim exponens ait: Et qui, etc.

Propter quod, quia videlicet ad tot penitus ignaros
intendebam convertendos. Impediebar, ut pseudoapostolorum
commenta excludat dicentium cum
ad tales vel tantos accedere non audere, et maxime
praesentibus, vel ut se rationabili causa excuset,
plurimum dicit, id est maxime quia et aliae nonnullae
potuerunt hujus impedimenti esse causae,
locum scilicet praedicandi vel causam morandi omnibus
bene confirmatis. Origenes: &#171;Videtur hoc in
Achaia positis dicere apud Corinthum. In Hispania,
in transitu se eos videre promittit, quasi innuens
apud eos qui jam conversi erant non diu sibi immorandum
esse, sicut et in exordio Epistolae eos
in aliquibus confirmandos dixit potius quam convertendos;
decet etiam quemquam bonum virum
minus promittere quam facere, et boni doctoris
tanto gratior mora fit, et amplius desideratur,
quanto brevior speratur. Praevenit ita illos, ut in
adventu suo se praeparent, et de quibus instrui velint
praevideant. Spero nil videlicet ex meipso de
me praesumens, sed totum Deo committens, et a nobis.
Vult enim eos comites itineris sui esse, tum
ut auctoritate Romanorum caeterae gentes facilius
subjectae convertantur, tum etiam ut adversus
pseudoapostolos et quoslibet ei detrahentes praedicationem
ejus quam ipsi audierint valeant attestari,
et eis diu secum in praedicatione circumeuntibus
sic saltem recompenset quod in transitu
eos viderit. Bene dicit deduci se ab illis, quasi
tutum se ostendens per conductum eorum quae caeteris
imperant. In quo et eos de mora sua apud
illos consolatur, quasi in eorum arbitrio hanc constituens.
Si vobis. Haymo: &#171;Frui est aliquid cum
delectatione possidere, et amplecti et videre, et attende
quod cum proprie Dei frui sit, ut beatus meminit
Augustinus, hic non dicit frui simpliciter,
sed frui ex parte, sicut et ad Philemonem cum diceret,
fruar te, adjunxit statim in Domino; Deo
quippe omnino fruimur, dum illum propter se
tantum obtinere cupimus, proximo vero fruimur ex
parte, dum sic eum propter utilitatem ipsius per
amorem amplectimur, ut tamen hujus fruitionis
finem, id est finalem et supremam causam in Deo
ponamus. Partim quippe proximus in causa est,
sed causa Deus suprema est. Ex parte itaque
fruimur proximo, sed ex toto fruimur Deo, quia
ipse fruitionis suae tota est causa, proximus vero
non tota suae fruitionis ut diximus causa est, cum
sit superior Deus, cum videlicet de proximo quoque
propter Deum cogitemus. Nota quod dicit proficisci
coepero, quia cum ad Romanos propter ipsos
veniat, non sibi imputat proficisci ad Hispaniam,
nisi cum ab ipsis recesserit, quando videlicet
propter Hispanos totum egerit. Et attende
quod cum dicit, si vobis primum, iterum eorum
benevolentiam captat, quasi necessarium sibi judicet,
nec se aliter de Hispanis facere posse, nisi
prius eos visitet.

Nunc ergo. Quia videlicet hic ulterius non habeo
locum, nunc, id est antequam veniam ad vos,
cum in gentibus specialiter apostolatum accepissem:
Unde et solus Doctor gentium appellatur. Quantam
etiam de Judaeis conversis habeat curam ostendit,
quod alibi ait: sollicitudo omnium Ecclesiarum
(II Cor. XI, 28). Quod etiam fortassis ad
excusationem quamdam sui praetendit, si ad eos
scilicet venire differat. Ministrare sanctis, id est
illis qui ibi sunt fidelibus ex Judaea conversis, cibum
ad necessitatem eorum a me collectum illis
deferre. Habebat quippe in consuetudine Apostolus,
sicut saepe testatur de illa Hierosolymitana Ecclesia,
per ipsum Christum olim et per Petrum
et Jacobum caeterosve apostolos conversa, in corporeis
necessitatibus maximam sollicitudinem, ut
eis saltem corporalem cibum ministraret, quibus
aliorum praedicatio spiritualem. Praecipue vero eis
subveniendum putabat pluribus de causis. Plurimam
quoque auctoritatem fidei nostrae dabat populus
ille conversus, qui locus a Deo legem suscipiens
peculiaris ejus populus vocatus est, et cum
primo credidisset quasi in nostrae fidei fundamento
et caeteris exemplo positus plurimum ne deficeret
sustentandus erat.

Denique sicut in Actibus apostolorum legitur,
tanta devotione conversi sunt ut omnino proprium
relinquentes, omnia quae habebant ad pedes
apostolorum ponerent, et sicut ipse in Epistola ad
Hebraeos meminit, majorem violentiam Judaeorum
in amissione suarum rerum sustinuerant. Hinc
autem praecipue formam et exemplum Epistolis apostolus
proponit, ut cum pauperes Ecclesias seu monasteria
conspexerint, eorum praedicatio eis alimenta
colligat. Probaverunt enim. Vide quam caute
Romanos aliorum exemplo ad hanc eleemosynam
similiter Hierosolymitanis faciendam invitet, dicens
eos qui hanc tribuant, per seipsos id faciendum
probasse, id est laudasse potius quam aliqua coactione
vel exhortatione Apostoli. Unde et dicit,
probaverunt, id est quasi suo id judicio approbantes
ad hoc me compulerunt. Haymo : &#171;Isti qui
scientiam praedicandi non habebant, ut ad praedicandas
gentes possent ire, erant in Jerusalem vacantes
orationibus et jejuniis. Quibus etiam apostoli
de singulis provinciis et locis in quibus praedicabant,
quidquid pecuniarum, argenti et auri et
frumenti et vestimentorum accipiebant, eis mittere
satagebant, maxime tamen Paulus, qui pluribus gentibus
praedicabat. Unde dicunt doctores, quod aliquando
amplius quam tres aut quinque modios argenti
eis mittebat.&#187; Item . Macedonia et Achaea,
quae Achaia vocatur, a qua et populi ejus dicuntur
Achei, provinciae sunt nobilissimae Graecorum sibi
adjacentes, quas Apostolus Ecclesiis replevit.&#187;
Cum dicitur Macedonia et Achaia, continens ponitur
pro contento, id est nomina terrarum propter
nomina habitatorum, sicut et potum calicem appellamus.
Collationem, quam symbolum Graece dicimus,
ubi scilicet diversa conferuntur a diversis,
sicut in commessationibus fieri solet. Isti vero
substantias, sed paupertim commessationes de
suo congregabant. Placuit enim, ac si diceret,
bene dixi, proba, ut hoc voluntarii potius quam
coacti agant. Quia ex eorum voluntate magis
quam ex nostra concitatione id geritur, et merito
placuit, quia scilicet debitores sunt. Quod statim
a minori convincit dicens: Nam si spiritualium eorum
participes facti sunt, gentiles debent et in carnalibus
ministrare eis, id est cum spiritualium bonorum,
quae illi habebant, sicut legis, prophetarum,
vel etiam orationum et obsequiorum divinorum,
quae quotidie ibi pro salute gentium celebrant.
Hoc ergo, quia videlicet illis, sicut justum
est, placuit.

Cum consummavero, id est perfecero hanc legationem,
et perveniens illuc assignavero eis fructum
hunc videlicet eleemosynae, hoc est, distinxero qui
bene eis mittant, ut pro eis tanquam benefactoribus
suis orent, proficiscar, etc. Quamvis dicat Apostolus
se profecturum in Hispaniam, incertum est
adhuc utrum id fecerit, propter diversorum opiniones.
Hiero. in Isai. lib. IV : &#171;Volabunt in navibus
alienigenarum et mare simul depraedabuntur
(Isa. X, 14, juxt. LXX). Quod de unius Pauli
apostoli intelligamus exemplo, qui per Pamphyliam
et Asiam et Macedoniam et Achaiam, et diversas
insulas atque provincias ad Italiam quoque
(Act. XXVIII, 14), et ut ipse scribit ad Hispanias
alienigenarum portatus est ratibus (Rom. XV, 28).&#187;
Cassiodorus super hanc ipsam Epistolam Pauli,
Proficiscar per vos in Hispaniam: &#171;quod frequenter
dicit, sed nunquam legimus fuisse completum.
Unde desideratur quod dicitur, sed non prophetali
veritate completur. Nemo tamen Apostolum reum
mendacii arguat, si hoc quod credidit non implevit.
Non enim per duplicitatem locutus est, ut videlicet
aliud diceret quam intenderet, id est ore quam
corde.&#187; Scio autem quoniam veniens ad vos, id est
spiritu revelante didici, quamvis scilicet me transitum
per vos habere. dixerim. In quo quidem notandum
est quod, dum hoc sibi revelatum dicit,
ut sciat, innuit illud quod de Hispania praemisit
ex opinione potius quam ex assertione protulisse.
In abundantia benedictionis Christi veniam,
ut videlicet sicut de Joseph legitur, ad introitum
meum Dominus largam vobis coelestis gratiae benedictionem
infundat, id est in spiritualibus multiplicet.
Obsecro ergo vos, fratres ut videlicet quod
volo possim per Dominum nostrum Jesum Christum
et per charitatem Spiritus sancti, ut adjuvetis
me, si videlicet in eo amplius perficere vultis, et
dilectionem Dei habetis, in orationibus ad Deum
ut liberer ab infidelibus qui sunt in Judaea, et obsequii
mei. Multorum enim princeps fidelium quamvis
imperfectorum multum apud Deum obtinere
credit. Ab infidelibus, dum ita scilicet pro fidelibus
qui ibi sunt, laboro, obsequii mei, id est mihi inimica
ab his qui per me hoc mittunt, vel etiam a
Domino qui me ministrum sive dispensatorem Ecclesiae
constituit. Oblatio eis tanquam ad altare Dei
sacrificium per me delatum, accepta fiat in Hierosolyma
sanctis ut veniam ad vos in gaudio per voluntatem
Dei, id est placens et laeta. Si enim mihi
grave aliquod ibi propter hoc acciderit, maxime
contristabuntur, refrigerer vobiscum, tum a longo labore
requiescendo, tum desiderium meum implendo.
Deus autem, sive scilicet veniam sive non,
pax sit cum omnibus vobis, Amen. Id est vos invicem
a superba contentione pacificans. Quod quidem
in fine Epistolae reservans, ad quod praecipue
ipsa tendat Epistola insinuat, et quae in ea finalis
sit causa sive intentio.

CAPUT XVI.

Commendo autem vobis Phoeben, scilicet precibus
meis. Phoebe per quam hanc Epistolam Romanis
de Corinthio mittere creditur, dives quaedam et
nobilis mulier dicitur, quae de facultatibus suis vel
aliorum fidelibus illis qui erant Cenchris necessaria
ministrabat, exemplo scilicet sanctarum feminarum,
quae Domino seu apostolis fecisse memorantur.
Haec autem negotium quoddam habebat,
pro quo Romam venire necesse habebat. Pro hac
ergo Romanos Apostolus adhortatur et rogat ut
eam honorifice suscipiant, et in suo negotio, quantum
possint, adjuvent. Sororem nostram, et assistatis
ei in quo negotio vestro indiguerit, fide, non carne.
Ministerio, id est obsequium illorum fidelium qui
sunt Cenchris, id est in eo loco qui sic vocatur, et
dicitur esse portus Corinthi. Suscipiatis hospitio, in
Domino, id est amore Dei, et ita honorifice ac benigne
suscipiatis, prout dignum est atque conveniens
sanctis suscipere sanctam. Et assistatis ei, id est
adjuvetis eam. Etenim ipsa quoque assistit multis
et mihi ipsi. Quod enim debetur ex multis ejus praecedentibus
meritis, ut non tam hoc ei tribuatur
quam reddatur. Origenes Apostolica auctoritate docet
etiam feminas in ministerio Ecclesiae constitui,
in quo officio positam Phoeben apud Ecclesiam, quae
est Chone, magna cum laude et commendatione
prosequitur, quia in necessitatibus apostolicisque
laboribus astiterit. Locus hic duo docet, et haberi
feminas ministras in Ecclesia, et tales debere assumi
in ministerium, quae astiterint multis, et per
bona officia usque ad apostolicam laudem meruerint
pervenire. Hieronymus: &#171;In ministerio Ecclesiae
et nunc etiam in orientalibus locis diaconissae
mulieres in suo sexu ministrare videntur in baptismo
sive in ministerio verbi, quia privatim docuisse
feminas invenimus, sicut Priscillam cujus
vir Aquila vocabatur.&#187; Idem in Epistola ad Timotheum:
Adolescentiores autem viduas devita (I
Tim. V, 11), in ministerio diaconatus praeponere.
Sanctus Epiphanius Joanni Hierosolymitano: &#171;Nunquam
ego ordinavi diaconissas et ad alias misi provincias,
neque feci quidquam ut Ecclesiam scinderem.&#187;
Quas itaque antiquitus diaconissas, id est
ministras, nunc abbatissas, id est matres vocamus.&#187;
Cassiodorus super hunc eumdem locum Phoeben
significat diaconissam fuisse matris Ecclesiae, quod
in partibus Graecorum hodie quasi militiae causa
peragitur, quibus et baptizandi usus in Ecclesia non
negatur. Claudius quoque in expositione hujus Epistolae:
Hic locus docet etiam feminas in ministerio
Ecclesiae constitui, in quo officio positam Phoeben
apud Ecclesiam, quae est Cenchris, Apostolus cum
magna laude et commendatione prosequitur.

Salutate Priscam et Aquilam adjutores meos. In
fine Epistolae quosdam nominatim salutando plurimum
commendat, ut eorum praecipue consilio et
auctoritati qui perfectiores erant caeteris acquiescant .
Priscam hic appellat Apostolus, quae in
Actibus apostolorum Priscilla nominatur, pulchra
quadam fortassis nominis allusione, ut eam, scilicet
su . . . . . sensu, et moribus matrem insinuet.
Erat autem Priscilla uxor Aquilae, et ambo de Judaismo
conversi ad Christum. In Christo Jesu qui,
id est pro Christo adjutores in multis fuerunt, quas
olim cum caeteris Judaeis per Claudium Roma expulsas
Apostolus Corinthum veniens ibi invenit, et
quia ejusdem artis erat penitus, id est scenefactoriae,
junxit se illis, ut simul operarentur. Unde Beda
in Actus apostolorum : &#171;Erant enim scenefactoriae
artis quasi exsules et peregrini, tentoria
sibi quibus in via utantur, aedificant. Scenae [&#963;&#954;&#8134;&#957;&#945;&#953;]
enim Graece tabernacula dicuntur, etymologia ab
obumbrando ducentia, apud quos umbra scena [&#963;&#954;&#8055;&#945;]
dicitur. Scenae enim vel scenomata [&#963;&#954;&#951;&#957;&#8060;&#956;&#945;&#964;&#945;]
quasi umbracula sonant, quae ex lineis aut laneis aut
cilicinis, sive ex arborum frondibus, aut virgultis
veteres esse ponebant. Mystice autem sicut Petrus
piscando nos a fluctibus saeculi extraxit, ita Paulus
umbracula protectionis erigendo ab imbre nos criminum,
ab arbore tentationum, et a ventis insidiarum
verbo factisque defendit.&#187; Chrysostomus
in Epistolam ad Hebraeos serm. 1: &#171;Qui est splendor
gloriae et character substantiae ejus apostolica
sententia, magis autem Spiritus sancti miranda
gratia. Non enim ex intellectu proprio haec loquebantur.
Unde enim ille hoc? Num et ex scalpellis,
aut pellibus, aut in . . . haec operatio majestatis?
Non enim has intelligentias sua mente procurabant,
quae tunc erat tam debilis et extrema, ut nil
amplius haberet a plebeis et populis. Quomodo
enim aliquid divinum posset ille sentire, qui circa
pretia vendendi et circa confectionem pellium totam
suam vitam, totumque suum studium continebat?&#187;
Ambrosius de Priscilla et Aquila: &#171;Hi credentes
facti sunt socii laboris Apostoli, ut etiam
ipsi exhortarentur caeteros ad fidem. Denique
et Apollo, quamvis fuerit exercitatus in Scripturis,
ab istis jam viam Domini diligentius instructus
est. Ideo socios laboris sui dicit eos in
Christo Jesu. Cooperarii enim ejus fuerunt in Evangelio.
Unde praecipue docet quantum obedire eis
Romani debeant.&#187; Origenes: &#171;Potest autem fieri ut,
quia illo tempore pulsis ex urbe Judaeis per praeceptum
Caesaris Corinthum venerunt, rursus edicti
cessante saevitia regressi salutarentur a Paulo.&#187;
Quod tamen apparet Judaeorum insidiis Paulo periclitante
semetipsos objecisse, ut ille liber abscederet.
Qui pro anima mea suas cervices supposuerunt,
quibus non ego solus gratias ago, sed et, id est
vita conservanda morti se opposuerunt. Cunctae
Ecclesiae, quarum, videlicet Apostolus praedicator
seu doctor specialiter dicitur, domesticam eorum Ecclesiam.
Salutate Ephenetum dilectum mihi qui est,
id est totam ipsorum familiam ad fidem similiter
conversam,
primitivus Asiae in Christo. Salutate Mariam.
Haymo : &#171;Sive quia prius omnium credidit,
seu etiam quia magnae dignitatis atque nobilitatis
erat, ut ostenderet nobiles etiam ad fidem
venire, ac per hoc invitaret primos Romanorum
ad fidem. Quae multum. Origenes: &#171;Docet etiam
debere etiam feminas laborare pro Ecclesiis. Laboratur
cum docetur adolescentulas omnia quae de
officiis mulierum scripta referuntur.&#187; Laboravit in
nobis. Salutate Andronicum et Juliam. Ambrosius :
&#171;Ad exhortationem illorum.&#187; Haymo :
&#171;Laboravit, officium, scilicet praedicationis
feminis sui sexus impendendo per domos.
Nam in Ecclesia non docebant mulieres.&#187; Cognatos.
Ambrosius : &#171;Etiam juxta carnem et
sanctum Spiritum.&#187; Concaptivos meos qui sunt nobiles.
Haymo : &#171;Isti sunt exsules effecti propriae
sedis ob gratiam Dei, sicut et Paulus.&#187; In
apostolis qui et ante me fuerunt, id est inter praedicatores.
Videtur hoc loco etiam feminam apostolicam
dicere, nisi forte istum qui ad Andronicum
tantum et supradictos viros violenter referamus. In
Christo. Salutate Ampliatum dilectum mihi in Domino.
Salutate Urbanum adjutorem nostrum in Christo
et Stachyn, id est in fide Christi, nostrum, mei,
scilicet et aliorum: Dilectum meum salutate, etsi
non ita adjutorem, Apellem. Origenes: &#171;Puto hunc
Apellem post multas tribulationes transisse sapienter,
et ideo pronuntiavit probum secundum quod
ipse in aliis dixit, quia operatur patientia probationem
(Rom. V, 4).&#187; Videndum est ne ipse sit qui
in Actibus apostolorum nuncupatur Alexandrinus
in Scripturis eruditus. Ambrosius : &#171;Hunc Apellem
non quasi amicum aut principem operis salutat,
sed propterea quod tentationibus probatus est
in Christo fidelis inventus. Haymo : &#171;Licet
quidam faciant ex hoc duo nomina propria, dicentes
ita: Salutate Apellem et Probum, id est probatum
in fide, et laude dignum.&#187;

Aristoboli domo. Salutate Herodionem. Fortasse
hic jam defunctus erat, quem satis laudat, familiam
ejus salutando, et fidem ejus in ea commendando.
Ambrosius : &#171;Iste congregator intelligitur
fuisse fratrum in Christo. Cognatum meum.
Salutate eos qui sunt ex. Ambrosius : &#171;Quem
cognatum tantum appellat ostendit devotum in
charitate, non tamen vigilantiam ejus designat.&#187;
Narcissi domo, qui sunt in Domino. Salutate Tryphaenam
et Tryphosam quae. Origenes: &#171;Neque dilectos
neque probos neque adjutores nominat, sed
forte nil utile habebant in meritis, idcirco eos solo
titulo salutationis honoravit. Ex Narcissi domo.
Videntur plures fuisse ex Narcissi domo vel familia,
sed non omnes in domo fuisse. Ambrosius :
&#171;Narcissus hic illo tempore presbyter dicitur fuisse,
sicut legitur in aliis codicibus, et quia praesens non
erat, salutat sanctos qui ex ejus erant. Hic ergo
Narcissus presbyter peregrini officio fungebatur exhortationibus
firmans credentes. Laborant in Domino.
Salutate Rufum. Origenes: &#171;Multi laborant,
sed non in Domino.&#187; Ambrosius : &#171;Has uno
ore dignas declarat in Christo, laborant, scilicet
ministrando sanctis. Quae multum. Origenes: &#171;Videtur
hic magis laudari et in exhortatione et in
ministerio sanctorum, et in pressura, et in egestate
propter Christum, quia et domus suas relinquebat
fugatis, et opprobrio erat infidis.&#187; Electum in Domino,
et matrem. Haymo : &#171;Id est promotum ad
sacerdotium, ejus.&#187; Et meam. Sic prius legi matrem
ejus et matrem meam, ut duae sint vel ut eadem
sit illius, scilicet mater secundum carnem, apostoli
secundum beneficium quod fortassis eum olim
alibi de sua substantia tanquam mater aleret, vel
pro reverentia sanctitatis eam matrem suam dicit
cui, scilicet tanquam matri honor sit deferendus.

Asyncritum et Phlegontem, Hermam, Patrobam,
et qui cum eis sunt fratres. Salutate Philologum et
Juliam, Nereum et sororem ejus, et Olympiadem, et
omnes qui cum eis sunt sanctos. Salutate. Ambrosius :
&#171;Hos simul salutat, quia sciebat eos
esse concordes in Christo, id est unitos in amicitia
Christiana, nec fideles in amicitiis.&#187; Hermem.
Origenes: &#171;Puto quod Hermes iste sit scriptor libelli
illius qui Pastor appellatur, quae scriptura
mihi valde utilis videtur, et, ut puto, divinitus inspirata.
Quod vero nil laudis scripsit, illa, opinor,
est causa, quia videtur sicut scriptura illa declarat,
post multa peccata ad poenitentiam fuisse conversus.
Intelligatur quod simul habitaverint hi quorum
salutatio sociata est.&#187; Ecclesiastica Historia,
lib. III, cap. 1: &#171;Et libellus Hermae qui appellatur
Pastoralis, cujus Paulus in Epistolis suis meminit,
a plurimis non est receptus, ab aliis autem necessarius
judicatus est propter quem primi ad fidem
institutionis imbuuntur. Unde et in nonnullis Ecclesiis
legitur, et multi veterum scriptorum usi
sunt testimonio ejus. &#171;Hieronymus De illustribus viris,
cap. 10 : &#171;Hermem, cujus apostolus Paulus
ad Romanos scribens meminit, salutate Phlegontem,
Hermem, asserunt auctorem esse libelli
qui appellatur Pastor, et apud quasdam Ecclesias
Graeciae publice legitur.&#187; Revera utilis liber, multique
de eo veterum scriptorum usurparunt testimonia.
Sed apud Latinos pene incognitus est.&#187;
Philologum et Juliam. Origenes: &#171;Potest fieri ut
conjuges fuerint, caeteri, domestici eorum.&#187; Hieronymus
suo exemplo nos docet quales debemus nostris
litteris salutare, non divites saeculi facultatibus
honoratos, sed gratia Dei et fide locupletes.
Ideo paulo ante primitivos Ecclesiae Asianae istos
omnes quos salutat intelligimus, vel ex omnibus
fuisse peregrinos quorum exemplo atque doctrina
non absurdum existimat credidisse Romanos; Invicem
in osculo, scilicet nosipsos, quia sigillatim omnes
salutare non poterat, praecipit ut ex parte ejus
et loco ejus mutuo se salutent, sicut ipse faceret,
si adesset, et sic invicem sibi osculo reconciliati superbam
finiant contentionem. Osculo salutant vos
non luxurioso aut subdolo quale fuit Judae proditoris,
sed quod nos in amore fraterno conciliet.
Omnes Ecclesiae Christi, id est congregationes Christianorum,
ad differentiam scilicet Ecclesiae malignantium,
quam Psalmista denotat, eodem affectu
dilectionis quo ego optant vel orant vobis salutem.
Qui enim alterum salutando dicit ei, salve,
profecto ut salvus sit precatur.

Rogo autem vos, fratres, ut observetis eos qui.
Pseudoapostolos tangit, ut ab ipsis caveant, ne
fides eorum per illos corrumpatur; observetis, id est
discernatis; dissensiones, id est pericula errorum in
fide. Illi dico existentes, propter doctrinam quam vos
didicistis faciunt, et declinate ab illis. Hujusmodi
enim Christo Domino nostro non serviunt, sed suo
ventri, et per, id est mollitiis carnalibus intenti,
dulces sermones, id est adulationes. Hieronymus in
Amos, lib. XI: &#171;Pulchre adulator apud philosophos
definitur blandus inimicus, vertens amara.&#187; Unde
Apostolus: Inimicus vobis factus sum veritatem dicens
(Gal. IV, 16), etc.: &#171;Amicus. obsequium amicos,
veritas odium parit.&#187; Quapropter et Pascha
cum amaritudinibus comedamus, etc. Vas electionis
docet Pascha celebrandum cum veritate et sanctitate.
Benedictiones seducunt corda, quasi dona
Spiritus sancti per manuum impositionem vel consignationem
conferentes, Innocentium, id est simplicium
vel imperitorum, qui eos deprehendere non
valent. Vestra enim obedientia in omni loco divulgata
est. Ideo id vos rogo, quia tanto periculosior
esset seductio vestra, quanto fidei vestrae obedientia
magis est divulgata, tanquam in capite scilicet
mundi constituta. Gaudeo igitur in vobis, sed volo
vos sapientes esse in bono, quia videlicet ita est divulgata
in bono, scilicet discernendo. Et simplices
in malo, id est quasi nescientes cuiquam illud machinari,
juxta illud Veritatis: Prudentes sicut serpentes,
et simplices sicut columbae (Matth. X, 16).

Deus autem pacis conterat. Ac si diceret: Ego
quidem ita rogo, ut fiat, sed Deus pacis potius quam
dissensionis, ita ut postulo efficiat. Satanam, id est
omnem animae vestrae adversarium conterat sub
pedibus vestris velociter, id est quasi impotentem
vobis subjiciat, ut ei per omnia praevalere possitis,
et eorum omnia machinamenta conculcare, sicut ea
quae sub pedibus premuntur, velociter, scilicet in
adventu meo. Quos iterum sicut deprecor observetis.
Gratia Domini nostri Jesu Christi vobiscum. Salutat
vos Timotheus. Quamvis dixerit, salutant vos
omnes Ecclesiae, specialiter tamen et nominatim ex
parte illorum quos habebat praecipuos salutare ipsos
decrevit, ut tantorum testimonio virorum scripta
Epistola roboraretur. Adjutor meus, et Lucius et
Jason. In praedicatione scilicet tanquam coepiscopus,
ut ait Ambrosius. Hic est ille discipulus Pauli
filius cujusdam mulieris Judaeae fidelis ex patre
gentili, quem ipse Paulus circumcidere compulsus
est, sicut in Actibus apostolorum continetur. Origenes.
&#171;Lucium quidam perhibent esse Lucam qui
Evangelium scripsit, pro eo quod soleant nomina
interdum secundum, primam declinationem Graecam
Romanis proferri. Jason ille est, de quo etiam
in Actibus apostolorum scribitur quod, dum Thessalonicam
pro Paulo et Sila seditionem commoventibus
turbis semetipsum dederit, ut apostolis
discedendi faceret libertatem. Sosipater, cognati
mei. Saluto vos ego. Suspicor quod ipse sit qui in
Actibus apostolorum scribitur Sosipater Piriberonensis.
Movebit quomodo Paulus ex Hebraeis Timothei
consanguineus dicatur, vel Jasonis vel Sosipatris.
Nunc vero cum caeteris nequaquam hoc
nomen indulgeat, certum est eum quamdam nominationem
nominare quam cognationem vel consanguinitatem
sine dubio sciat. Ambrosius : &#171;Cognatos
dicit partim generis, partim fidei causa.&#187;

Tertius, qui scripsi Epistolam in Domino. Salutat
vos Gaius, hoc est primum nomen ejus qui dictante
Paulo hanc Epistolam scribebat, tanquam
notarius Apostoli, sicut nunc est cancellarius apostolicus,
quod fortasse divino quodam factum est
praesagio, ut videlicet ille tertius diceretur nomine,
qui tertius erat in operatione. Spiritus quippe sanctus
inspirabat quae Apostolus dictabat seu proferebat,
quae iste, qui Tertius dicitur, ut dictum est, sua
manu scribebat. Ambrosius: &#171;Hic est scriba Epistolae
cui Apostolus concessit suo nomine salutare
populum Romanum. Quia nec immerito factum est
ut propriis scilicet ille uteretur verbis, quae humano
tantum sensu probata sunt. Hospes meus. Origenes:
&#171;Videtur indicare de eo quod vir fuerit hospitalis,
qui non solum Paulum receperit, sed et Ecclesiae
universae in domo sua conventiculum, praebuit. Fertur
traditione majorum quod iste Gaius primus
episcopus fuerit Thessalonicensis. Ambrosius :
&#171;Hic est Gaius, ut arbitror, ad quem scribit Joannes
Apostolus exsultans in charitate ejus, quam exhibebat
fratribus praebens sumptus illis necessarios.&#187;
Haymo: &#171;Iste est Gaius etiam captivus, qui
baptizatus est ab Apostolo, sicut dicit in Epistola
ad Corinthios: Neminem vestrum baptizavi nisi Crispum
et Gaium (I Cor. I, 14). Et universae Ecclesiae.
Salutat vos Erastus. Ambrosius: &#171;Hic nominativum
pluralem intelligit, ac si diceretur, salutant vos
universae Ecclesiae. Sed melius est, secundum Origenem,
genitivus singularis, ut dictum est, ut videlicet
ita intelligatur, hospes meus, et hospes universae
Ecclesiae. Cum enim jam superius dixisset
Apostolus, salutant vos omnes Ecclesiae Christi, quid
opus erat ut hoc repeteret, salutant vos universae
Ecclesiae? Erastus arcarius civitatis. Origenes:
&#171;Puto esse Erastum quem dicit, quia remansit Corintho,
arcarium eum, id est dispensatorem illius
civitatis, cujus conditor est Deus. Secundum Hieronymum.
&#171;Vocatur arcarius civitatis secundum
hoc quod olim fuerat, non modo.&#187; Haymo: &#171;Arcarius,
id est princeps vel dispensator qui praeerat
arcae, ubi census ponebantur regis tributorum et
vectigalium.&#187; Et Quartus frater. Proprium nomen
est, sicut et Tertius. Gratia Domini nostri. Hieronymus:
&#171;Haec est scriptio manus ejus in omnibus
Epistolis, ut in ea etiam commemoret beneficia
Christi.&#187; Haymo: &#171;Gratia dicitur gratis data, et
nomine gratiae debemus intelligere quidquid boni
gratis accipiunt electi a Deo, ut videlicet spem,
charitatem, remissionem peccatorum.

Ei autem qui potens est vos. Capitulum hoc Marcion,
a quo Scripturae Evangelicae atque apostolicae
interpolatae sunt, de hac Epistola penitus abstulit.
Sed et ab eo loco ubi scriptum est: Omne autem
quod non est ex fide, peccatum est, usque ad finem
cuncta dissecuit. In aliis vero exemplariis quae non
sunt a Marcione temerata hoc ipsum capitulum
vel diverse positum invenitur. In nonnullis
etiam codicibus post eum locum: Omne autem
quod non est ex fide peccatum est (I Cor. XIV,
23), statim habetur, Ei autem qui potens est vos confirmare.
Alii vero codices in fine id ubi nunc est
positum continent. Consummata salutatione eorum
terminat Epistolam suam in actione gratiarum,
quasi de expleto opere suo ei grates referens, qui
hoc ei inspiravit. Ac si ita continuet: vobis, inquam,
sit gratia, sed ei qui potens est, etc., perpes sit gloria.
Et notandum quod, cum dictum sit, ei qui potens
est, videtur superfluere ad sensum vel constructionem,
quod in fine supposuit, cui, cum in principio
scilicet dixisset ei, nisi forte propter longam
interpositionem id fieri dicatur. Multa quippe sunt
interposita inter illud ei, quod est praemissum, et
hoc quod in fine subjungitur, honor et gloria. Ideoque
quasi oblitus sit imperitus lector cui adjungatur
honor et gloria, suppositum est cui. Ut ergo
litterae constructio quoquomodo texatur, ita hujus
versiculi principium fini conjunge. Ei autem qui
potens est vos, etc., honor et gloria sit, subaudi et
rursus, cui subaudiatur, est, ac si videlicet dicatur:
Ei sit honor et gloria, cujus est, ac si dicatur: sicuti
revera est, sit inquam per Jesum Christum, per
quem glorificandus est Pater.

Ex hac quidem fine Epistolae arbitror ecclesiasticos
doctores expositiones et sermones suos consimili
fine concludere, in actione videlicet gratiarum
Dei. Confirmare, in fide scilicet quae est omnium
bonorum fundamentum, juxta Evangelium meum et
praedicationem Jesu Christi, secundum doctrinam
meae praedicationis, quae est etiam Jesu Christi; non
alia praedicatio, quia idem quod ille praedico Evangelium
meum sive praedicationem Jesu Christi dico
factam, secundum revelationem mysterii, vel confirmari
secundum revelationem meam. Mysterium
dicitur secretum et occultum. Unde et mystica locutio
dicitur significativa, quae non est aperta. Mysterium
quod nunc patefactum est, ipse est redemptionis
nostrae modus, qui olim latebat in propheticis
scriptis nondum expositis, sed nunc ipsis tam
a Christo quam a nobis expositis, revelatus est. De
Christo quippe scriptum est quia incipiens a Moyse et
omnibus prophetis (Luc. XXIV, 27), id est, Taciti
aeternis temporibus, quod nunc patefactum est per
Scripturas prophetarum secundum praeceptum aeterni
Dei ad obeditionem fidei; id est, absconditi usque
nunc semper, nec per expositionem revelati unquam
ulterius. Quippe cum ipsi quoque septuaginta
Interpretes in suis translationibus quae de Filio Dei
dicuntur maxime reticuisse, vel velasse credantur,
prophetarum dicit potius quam legis, quia maxime
hoc mysterium in prophetis continetur, ubi apertius
sive plenius de Christo erat prophetatum. Patefactum
est dico in omnibus gentibus secundum praeceptum
aeterni Dei, id est Christi dicentis: Euntes in
mundum universum, etc. (Marc. XVI, 15.) Dei dico,
aeterni, licet secundum hominem initium habuit. Ad
hoc, inquit, est patefactum, non solum ut credant
omnes gentes, sed magis ut ei obediant, id est secundum
fidem operentur. Ei, inquam, cognito nunc
per Jesum Christum soli sapienti Deo, id est qui
nunc singulariter sapiens apparet ex hoc quod per
Christum egerit in hoc redemptionis nostrae mysterio,
de quo ait Joannes: Ex prudentia sua percussit
superbum. Solus sapiens dicitur in cujus comparatione
nullus est sapiens dicendus, sicut et bonus
juxta illud Veritatis: Nemo bonus nisi solus Deus
(Marc. X, 18). Solus quoque sapiens dicitur, quia
solam illam et singularem habet sapientiam quam
nil latere potest. Honor et gloria, id est gloriosus et
singularis honor. Amen.



----------------------------------------