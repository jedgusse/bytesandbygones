Match 1:
SANCTAE HILDEGARDIS
LIBER
DIVINORUM OPERUM SIMPLICIS HOMINIS.
(BALUZ. Miscell. edit. Mansi, t. II, p. 337.)

JOANNES DOMINICUS MANSI
LECTORIBUS.

In vetusto codice bibliothecae meae eleganti, et auro ac coloribus exornato, saeculi XII, vel saltem ineuntis
XIII, nactus sum volumen istud cum inscripto hoc titulo: Liber divinorum operum simplicis hominis; nec
operosa disquisitione inquirendum mihi fuit de auctore, cum in ejus lectione offenderim vocem Scivias, quam
peculiarem esse S. Hildegardis, virginis Germanae, et divinis revelationibus saeculo XII celebris; ac reipsa sub
eo titulo ab ea scriptum indicari a Trithemio De Script. Eccles. comperi. Affert etiam idem Trithemius scripti
illius initium, quod etiam in nostro totidem verbis recurrit. Ac de auctore nihil ultra ambigendum supererat;
sed et erat adhuc, de quo suspicarer, num scilicet idem fuerit opus quod plus vice simplici lucem aspexit;
consului ea de re editionem Parisiensem, anno 1513, Jacobo Fabro curante, vulgatam; factaque collatione
agnovi aliud esse illud ab hoc nostro, cum praesertim alius utrinque sit titulus, aliud initium libri; ac denique
editiones jam vulgatas ab auctore suo scripta fuisse cum aetatem ageret annorum XLIII; istud vero dedisse
se eadem sanctissima virgo anno aetatis suae LXV, testatur; illud demum pertinet ad annum 1141; hoc vero ad
annum 1163; demum opus excusum in libros distinguitur tres; quod vero modo a me evulgatur unicus est
quidem liber, ut et Trithemius indicat, sed in partes tres distinctus.

Ambiguitatis tamen aliquid adhuc remaneret, cum in exordio operis hic evulgati legantur haec verba: Et
factum est in sexto anno postquam mirabiles verasque visiones, in quibus per quinquennium laboraveram
vera visio indeficientis luminis, etc. . . . . . . . . . . . Qui primus annus exordium praesentium
visionum fuit; hunc vero annum illigat cum millesimo centesimo sexagesimo tertio Christi, aetatis vero
suae XLV. Si prior visio duravit quinquennio, et post illam antequam secunda inciperet sexennii spatium interjacuit,
recte hinc deducimus prioris visionis exordium collocandum fuisse anno 1152, aetatis vero
Hildegardis LV. Quomodo vero ista cohaereant cum epocha prioris visionis excusae, signantis exordium illius
anno 1141 aetatis vero Hildegardis XLII? Anno 1141, aetatisque XLII, junge undecim, pertinges ad annum
Christi 1152, aetatis vero LIII.

Nodus iste vix ac ne vix quidem solveretur, nisi visiones tres statuerimus. Prior, quae excusa est, coepit
anno 1141; quando autem desierit ignoramus. Successit vero altera, coepta anno Christi 1152, aetatis vero
Hildegardis LIII, eademque indicatur in visione modo typis evulgata. Altera haec duravit quinquennio,
id est ad annum Christi 1157, Hildegardis LVIII. Hanc excepit pausa annorum VI, quae nos perducit
ad exordium hujus visionis, optime illigatum cum anno Christi 1163, aetatis vero Hildegardis LXX inceptorum.

Ita chronologicis tricis expeditis, pauca nunc de opere ipso dicenda sunt. Mirum quantum abundat physicis
rebus, sive harum figuris, imaginibus et similitudine ad explicanda, tum divina fidei catholicae dogmata,
et sacrosancta mysteria, tum humana, quae ad nostros mores componendos regendosque spectant, vitiorum
fuga, atque exercitatione virtutum omnium. Hic passim Dei gloria enarratur, ejusque attributa ac perfectiones
celebrantur, bonitas, misericordia, sap entia, omnipotentia, providentia, justitia in creandis, conservandis,
ac ad suum singulis finem dirigendis rebus omnibus; in reparatione humani generis, in sanctificatione
ac remuneratione justorum, atque impiorum poenis et in altera aeterna vita pro culparum modo suscipiendis.

Hoc opus tanto in pretio semper habitum est, ut aequi rerum aestimatores semper opinati fuerint in hoc
opere perlegendo meditandoque molestiam qualemcunque ac laborem, suavissimi fructus ubertate tanta levari,
ut fere omnino tolli aut vix sentiri videatur. Quid de S. Hildegarde ejusque revelationibus, ac scriptis non
decrevit Trevirense concilium ab Eugenio III. S. pontifice praesente habitum? Ut enim Trithemius ait in
Chronico Hirsaugiensi: Aderat ibi S. Pater Bernardus, quo mediante summus pontifex cum caeteris movebatur
omnibus ne tam insignem lucernam silentio tegi pateretur; sed gratiam tantam, quam Dominus
suo tempore manifestasset, ipse sua auctoritate confirmaret. Ad haec sanctus pontifex benigno favore consentiens,
devotam Christi virginem litteris salutatoriis visitavit, in quibus ei licentiam auctoritate apostolica
proferendi et scribendi quaecunque per Spiritum sanctum cognovisset, gloriose concessit; eamque ut
sine timore revelata sibi conscriberet, animavit. Ejusmodi autem litteras Eugenii P P. ad Hildegardem
habet Severinus Binius in concilio Trevirensi, ex quo refert Manriques in Annal. Cisterciens., ad an. Christi
1148, pag. 101. Eadem fere legas apud Baronium Annal. eccl., tomo XII, an. 1148, et Surium in Vita
S. Hildegardis. Quid plura? Et ipse Guillelmus Cave in Historia litteraria scriptorum ecclesiasticorum ad
an. 1170, pag. 684, de S. Hildegarde haec dicit: Raris animi dotibus praedita, et egregia erga Deum pietate,
erga religionem zelo insignis, visionibus divinitus concessis et prophetiis inclarescere quadragenaria jam
coepit. Cujus rei fama excitati Eugenius III papa, ac primores Galliae Germaniaeque episcopi ac abbates,
et in his S. Bernardus visiones illius propheticas anno 1148 acriori examini subjecerunt, et infucatas deprehenderunt,
et in concilio Trevirensi confirmaverunt. Eamdemque postea sententiam ratam habuerunt
Anastasius IV et Adrianus IV pontifices, qui datis ad illam litteris, et se ipsos et Ecclesiam Romanam
precibus ejus commendarunt. Quidquid igitur Casimirus Oudinus in Comment. de scriptoribus eccl.,
tom. II, col. 1571 et seq., et similis furfuris homines effutiant, in lucem prodeat opus dignissimum, quod
in eruditorum omnium manus deducatur, ab iisque tandem aliquando majori cum fructu perlegatur attentius
et veritatis amore.

INCIPIT
LIBER DIVINORUM OPERUM SIMPLICIS HOMINIS.

Et factum est in sexto anno postquam mirabiles
verasque visiones, de quibus per quinquennium laboraveram,
vera visio indeficientis luminis mihi homini
diversitatem multiplicium morum quammaxime
ignoranti demonstraverat, qui primus annus
exordium praesentium visionum fuit, cum sexaginta
quinque annorum essem tanti mysterii et fortitudinis
visionem vidi, ut tota contremiscerem, et pro fragilitate
corporis mei inde aegrotare inciperem. Quam
visionem tandem per septem annos scribendo vix
consummavi. Itaque in millesimo centesimo sexagesimo
tertio Dominicae Incarnationis anno, pressura
apostolicae sedis nondum sopita, sub Friderico Romanae
dignitatis imperatore vox de coelo facta est
ad me, dicens: O paupercula forma, quae es plurimorum
laborum filia, multisque et gravibus corporis
infirmitatibus excocta, sed tamen profunditate mysteriorum
Dei perfusa, haec quae interioribus oculis
vides, et interioribus auribus animae percipis, stabili
scripturae ad utilitatem hominum commenda,
quatenus et homines per ea Creatorem suum intelligant,
eumque digno honore venerari non refugiant.
Itaque scribe ista non secundum cor tuum, sed secundum
testimonium meum, qui sine initio et fine
vita sum, nec per te inventa, nec per alium hominem
praemeditata, sed per me ante principium mundi
praeordinata, quoniam ut ante creatum hominem
ipsum praescivi, sic etiam illa quae ei necessaria
sunt praevidi. Ego igitur paupercula et imbecillis
forma, testificante homine illo, quem velut in prioribus
visionibus meis praefata sum, occulte quaesieram,
et inveneram, testificante etiam eadem puella,
cujus in superioribus visionibus mentionem feci,
quamplurimis infirmitatibus contrita, manus tandem
ad scribendum tremebunda converti. Quod dum
facerem sursum ad verum vivensque lumen aspexi
quid scribere deberem, quoniam omnia quae a
principio visionum mearum scripseram, vel quae
postmodum sciebam, in coelestibus mysteriis vigilans
corpore et mente, interioribus oculis spiritus
mei vidi, interioribusque auribus audivi, et
non in somnis, nec in exstasi, quemadmodum
in prioribus visionibus meis praefata sum, nec
quidquam de humano sensu veritate teste protuli,
sed ea tantum quae in coelestibus secretis percepi.
Iterumque vocem de coelo sic me docentem
audivi, et dixit: Scribe ergo secundum me in modum
hunc.

PARS PRIMA.

PRIMA VISIO.

Mirificae visionis, de qua sequens opus pendet, positio,
et in ea divinae cujusdam imaginis in hominis
forma apparentis, et habitus vel circumstantiae ipsius
subtilis descriptio.

I. Et vidi velut in medio australis aeris pulchram
mirificamque in mysterio Dei imaginem,
quasi hominis formam, cujus facies tantae pulchritudinis
et claritatis erat, ut facilius solem quam
ipsam inspicere possem. Circulus amplus aureique
coloris caput ejusdem faciei circumdederat. In eodem
autem circulo supra idem caput alia facies velut
senioris viri apparuit, cujus mentum et barba
verticem capitis hujus tangebat. Et ex utraque parte
colli ejusdem formae ala u a praecedebat, quae supra
praefatum circulum ascendentes se ibi invicem conjungebant.
In summitate autem arcuatae recurvationis
hujus dexterae alae quasi caput aquilae, quod
igneos oculos habebat aspiciebam, in quibus fulgor
angelorum velut in speculo apparebat. In summitate
vero arcuatae recurvationis sinistrae alae quasi facies
hominis erat, quae sicut fulgur stellarum radiabat.
Et facies istae ad orientem versae erant. Sed ab utroque
humero imaginis hujus ala una usque ad genua
ipsa extendebatur. Tunica quoque fulgori solis
simili induebatur, et in manibus suis agnum velut
lucem diei splendidum habebat. Quoddam autem
monstrum horribilis formae venenosi, nigrique coloris,
et serpentem quemdam sub pedibus suis conculcabat,
qui os suum dextrae auri ejusdem monstri infixerat,
quippe reliquum corpus suum in transversum
capitis ipsius incurvans, caudam suam in sinistra
parte illius usque ad pedes ejus extenderat. Et
imago haec dicebat.

Verba ejusdem imaginis, per quam charitas intelligitur,
igneam vitam substantiae Dei se nominantis,
et multifarios potentiae suae effectus in
diversis creaturae naturis vel qualitatibus enarrantis.

II. Ego summa et ignea vis, quae omnes viventes
scintillas accendi, et nulla mortalia efflavi, sed illa
dijudico ut sunt, circumeuntem circulum cum superioribus
pennis meis, id est cum sapientia circumvolans,
recte ipsum ordinavi. Sed et ego ignea vita
substantiae divinitatis super pulchritudinem agrorum
flammo, et in aquis luceo, atque in sole, luna
et stellis ardeo, et cum aereo vento quadam invisibili
vita, quae cuncta sustinet, vitaliter omnia suscito.
Aer enim in viriditate et in floribus vivit, aquae
fluunt, quasi vivant; sol etiam in lumine suo vivit,
et cum luna ad defectum venerit a lumine solis accenditur,
ut quasi denuo vivat; stellae quoque in
lumine suo velut vivendo clarescunt. Columnas
etiam quae totum orbem terrarum continent constitui;
item ventos illos qui pennas sibi subditas,
scilicet leniores ventos, habent, qui lenitate sua
ipsis fortiores sustinent, ne cum periculo se ostendant,
quemadmodum corpus animam tegit et continet,
ne exspiret. Sicut etiam spiramen animae corpus
firmando colligit, ut non deficiat, sic quoque
fortiores venti sibi subjectos animant, ut officium
suum congruenter exerceant. Ego itaque vis ignea
in his lateo, ipsique de me flagrant, velut spiramen
assidue hominem movet, et ut in igne ventosa flamma
est. Haec omnia in essentia sua vivunt, nec in
morte inventa sunt, quoniam ego vita sum. Rationalitas
etiam sum, ventum sonantis verbi habens,
per quod omnis creatura facta est, et in omnia haec
sufflavi, ita ut nullum eorum in genere suo mortale
sit, quia ego vita sum. Integra namque vita sum,
quae de lapidibus abscissa non est, et de ramis non
fronduit, et de virili vi non radicavit, sed omne vitale
de me radicatum est. Rationalitas enim radix
est, sonans vero verbum in ipsa floret. Unde cum
Deus rationalis sit, quomodo fieri posset ut non operaretur,
cum omne opus ipsius perfloreat, quem
ad imaginem et similitudinem suam fecit, et omnes
creaturas secundum mensuram in ipso homine signavit.
In aeternitate namque semper fuit, quod
Deus opus suum, scilicet hominem, fieri voluit, et
cum idem opus perfecit, omnes creaturas ut cum
ipsis operaretur ei dedit, quemadmodum etiam ipse
Deus opus suum, id est hominem, fecerat. Sed et
officialis sum, quoniam omnia vitalia de me ardent;
et aequalis vita in aeternitate sum, quae nec orta
est, nec finietur, eademque vita se movens et operans
Deus est, et tamen haec vita una in tribus viribus
est. Aeternitas itaque Pater, Verbum Filius;
spiramen haec duo connectens Spiritus sanctus dicitur,
sicut etiam Deus in homine, in quo corpus, anima
et rationalitas sunt, signavit. Quod autem super
pulchritudinem agrorum flammo, hoc terra est, quae
materia illa est de qua Deus hominem fecit; et
quod in aquis luceo, hoc secundum animam est;
quia, sicut aqua totam terram perfundit, ita anima
totum corpus pertransit; quod vero in sole et in luna
ardeo, hoc rationalitas est; stellae autem innumerabilia
verba rationalitatis sunt. Et quod cum aereo
vento quadam invisibili vita, quae cuncta sustinet,
vitaliter omnia suscito, hoc est, quoniam aere et
vento ea quae in incremento procedunt, vegetata
subsistunt a nihilo remota in id quod sunt.

Quod in homine ad imaginem et similitudinem suam
facto, omnem creaturam Deus signavit, et eum post
lapsum ex sola benignitatis charitate per incarnationem
suam reparatum in beatitudine, quam prolapsus
augelus perdiderat, collocaverit, et quia hoc
mystica praescriptae visionis significatione monstretur.

III. Et iterum audivi vocem de coelo mihi dicentem:
Deus, qui omnia creavit, hominem ad imaginem
et similitudinem suam fecit, et in ipso tam superiores
quam inferiores creaturas signavit, eumque
in tanta dilectione habuit, ut in locum de quo
ruens angelus ejectus erat, destinaret, et ad gloriam
et honorem, quem ille in beatitudine perdiderat,
ordinaret; hoc visio haec quam vides demonstrat.
Nam quod vides velut in medio australis aeris pulchram
mirificamque in mysterio Dei imaginem
quasi hominis formam, hoc est quod in fortitudine
indeficientis divinitatis, pulchra in electione, et
mirifica in donis secretorum superni Patris charitas
est, hominem ostendens, quia cum Filius Dei
carnem induit, in charitatis officio hominem perditum
redemit. Unde ejus facies tantae pulchritudinis
et claritatis est, ut facilius solem quam ipsam inspicere
possis, quoniam largitas charitatis in tanta
eminentia et coruscatione donorum suorum est, ut
omnem intellectum humanae scientiae, qua in anima
diversas res intelligere potest, ita transcendat
ut eam nullo modo in sensu suo capere valeat. Sed
hic in significatione ostenditur ut per ipsam ille in
fide cognoscatur, qui visibilibus oculis visibiliter
non videtur.

Quod devota fides excellentiam divinae charitatis complectatur,
et per hanc Deus in trinitate unus agnoscatur;
quodque ejusdem fidei merito ipse Deus
homines protegendo ad coelestia reducat

IV. Et circulus amplus aureique coloris caput
ejusdem faciei circumdat, quia fides catholica per
totum orbem terrarum diffusa, in prima aurora eximii
fulgoris surgens, excellentiam largitatis verae
charitatis omni devotione complectitur, ubi Deus
in humanitate Filii sui hominem redemit, et per
infusionem Spiritus sancti illum confirmavit, ita
ut unus Deus in Trinitate cognoscatur, qui sine
tempore initii ante aevum Deus in divinitate fuit.
Quod autem in eodem circulo supra idem caput
alia facies velut senioris viri apparet, hoc est quod
fidelibus omnia excellens benignitas Divinitatis,
quae sine initio et fine est, succurrit, ita ut ejusdem
faciei mentum et barba verticem capitis hujus
tangat, quoniam Divinitas disponendo et protegendo
omnia celsitudinem summae charitatis obtinet,
ubi Filius Dei in humanitate sua perditos homines
ad coelestia reducet.

Quod dilectio Dei et proximi virtute fidei roborata separari
non possit.

V. Et ex utraque parte colli ejusdem formae ala
una procedit, quae supra praefatum circulum ascendentes
se ibi invicem conjungunt, quia dilectio Dei
et proximi per virtutem charitatis in unitate fidei
procedentes, et per summum desiderium eamdem
fidem intra se comprehendentes ab invicem non separantur,
cum sancta Divinitas innumerabilem
splendorem gloriae suae hominibus obnubilat, quandiu
in umbra mortis, coelestis vestimenti, quod in
Adam perdiderunt, expertes sunt.

Quod quilibet Deo humili devotione subditus, Spiritu
sancto juvante ignitus, et se ipsum in eo quod vitiosus
est et diabolum superet, et quod angeli de
bonis justorum exsultantes, Dei omnipotentiam
collaudent.

VI. In summitate autem arcuatae incurvationis hujus
dexterae alae, quasi caput aquilae, quod igneos
oculos habet aspicis, in quibus multitudo angelorum
velut in speculo apparet, quoniam in celsitudine
triumphantis subjectionis, cum quilibet Deo
subjectus se ipsum et diabolum superat, celsus in
beatitudine divinae protectionis efficitur. Et cum
mentem suam sursum erigit, Spiritu sancto ignitus,
intentionemque suam ad Deum figit, in ipsa beati
spiritus perspicue apparent, ac Deo devotionem
cordis illius offerunt. Nam in aquila spiritales homines
designantur, qui omni devotione cordis sui
in contemplatione Deum frequenter velut angeli intuentur.
Quapropter beati spiritus Deum assidue
intuentes, de bonis operibus justorum gaudent, eaque
ipsi in semetipsis ostendunt, ac sic in laude Dei
perseverantes, nunquam extaediantur, quia eum ad
finem nunquam perducere poterunt. Innumerabilia
etenim miracula quae Deus in potentia suae possibilitatis
facit, quis dinumerare posset? Nemo. Angelis
quippe fulgor quasi multorum speculorum adest
in quo vident quia nullus ita operatur, nec tantae
potentiae est, sicuti Deus, unde et nullus ei similis
est, quoniam nec tempus habet.

Quod ab aeterno inlocaliter in Deo erant universa
quae ipso creante numero, et ordine, et loco et
tempore distincta processerunt.

VII. Omnia quidem quae Deus operatus est, ante
principium temporis in praesentia sua habuit. In
pura enim et sancta Divinitate cuncta visibilia et
invisibilia absque momento et absque tempore ante
aevum apparuerunt, quemadmodum arbores vel alia
creatura aquis vicina in ipsis videntur, quamvis in
eis corporaliter non sint, sed tamen omnis formatio
earum in ipsis apparet. Quando autem Deus
dixit: Fiat, statim formatione induta sunt, quae praescientia
ipsius ante aevum nulla corpora habentia
intuebatur. Sicut enim in speculo omnia quae coram
ipso sunt radiant, sic in sancta Divinitate
omnia opera ejus sine aetate temporum apparuerunt.
Et quomodo Deus praescientiae suae opere vacuus
esset, cum omne opus ipsius postquam corpore
induitur, in officio quod ei adest plenum sit,
quod ipsa sancta Divinitas sciendo, cognoscendo,
ministrando sibi adesse praescivit. Nam quemadmodum
etiam radius cujusque luminis quamque formam
creaturae per umbram ostendit, sic pura praescientia
Dei omnem formationem creaturarum, antequam
incorporatae essent, intuebatur, quoniam
opus quod Deus facturus erat in praescientia ipsius
antequam idem opus incorporaretur, secundum similitudinem
hanc enituit, velut homo splendorem solis
aspicit, priusquam substantiam ipsius intueri
possit. Et sicut splendor solis ipsum indicat, ita
etiam angeli Deum laudando ostendunt; et quemadmodum
fieri non potest ut sol absque lumine
suo sit, sic nec Divinitas sine laude angelorum est.
Praescientia etenim Dei praecessit, et opus ipsius
subsecutum est; et si praescientia Dei non praecessisset,
opus ejus non apparuisset, quemadmodum
si facies hominis non aspicitur, corpus ipsius non
cognoscitur: cum autem facies hominis videtur,
corpus ejus laudatur. Itaque praescientia Dei et opus
ejus in ipso sunt.

Quod diabolus et angeli desertores justitiae, cum
prius magnae essent potentiae, propter ingratitudinem
vel superbiam suam ad hoc redacti sunt, ut
in omni creatura nihil possint nisi quantum superno
nutu permittuntur.

VIII. Quaedam autem innumerabilis multitudo angelorum
erat qui a se ipsis esse voluerunt, quoniam
cum claritatem suam magnam et gloriosam
in maxima coruscatione viderent, Creatorem suum
in oblivionem duxerunt. Et priusquam etiam eum
laudare incoepissent, in semetipsis computabant
quod fulgor honoris eorum tantus esset, ut nullus
eis resistere valeret; quapropter et Deum obfuscare
volebant. Nam cum viderent quod eum in
miraculis suis nunquam ad finem perducere possent,
ipsum abhorruerunt, et cum eum laudare deberent,
per fallacem opinionem dicebant quod in
magna claritate sua alium deum eligerent. Unde
in tenebras ceciderunt, ad tantam impossibilitatem
redacti, ut in nulla creatura quidquam facere possint,
nisi quantum eis a Creatore suo permittitur.
Cum enim Deus primum angelum, qui Lucifer dictus
est, cum omnibus ornamentis creaturarum
quae omnibus creaturis dederat, ita ornasset, ut
etiam totum agmen ejus inde splendorem haberet,
ipse in contrarium vadens, horribilior cunctis horribilibus
factus est, quoniam sancta Divinitas in
zelo suo illum in locum qui sine luce est ejecit.

Quod homo ad imitationem Creatoris sui se dirigens,
quasi ex quadam bestiali irrationabilitate abstractus,
fulgore rationalis naturae radiare incipiat.

IX. Quod vero in summitate arcuatae incurvationis,
sinistrae alae quasi facies hominis est, quae sicut
fulgor stellarum radiat, hoc est quod in apice
vincentis humiliationis, cum homo terrenas causas,
velut in sinistra sibi adversantes, in humilitate
conterit, et ad defensionem Creatoris sui se convertit,
aspectum hominis habet, quia non secundum
pecus, sed secundum quod humana natura eum docet,
in honestate vivere incipit. Unde etiam in his
justis operibus bonam intentionem cordis sui, ut
eximium splendorem radiare ostendit.

Quod in verbo Dei dicentis &#171;Fiat lux,&#187; rationalis
lux, id est angeli creati sunt, et quod ex his a beatitudine
quibusdam cadentibus, Dominus aliam
rationabilem vitam, quae carne tegeretur, id est
hominem, qui locum et gloriam lapsorum obtineret,
fecerit.

X. Nam quando Deus dixit: Fiat lux, rationalis
lux exorta est, scilicet angeli, tam illi qui cum eo
in veritate perstiterunt quam illi qui in tenebras
exteriores sine omni luce ceciderunt, quoniam verum
lumen quod ante aevum absque initio in claritate
erat, Deum esse negaverunt, et quia quemdam
quod esse non potuit, illi similem facere voluerunt.
Tunc Deus aliam vitam, quam corpore texit, exsurgere
fecit, quod homo est, cui et locum et gloriam
perditi angeli dedit, quatenus iste in laude Dei perficeret
quod ille facere noluit. In facie autem ista hominis
illi demonstrantur, qui saeculo corporaliter
dediti, spiritu tamen Deo continue serviunt, nec
propter hoc quod in saeculo saeculariter detinentur,
ea quae spiritus sunt in famulatu Dei obliviscuntur.
Et facies istae ad orientem versae sunt, quia et spiritales
et saeculares, qui Deo famulari animasque
suas in vita conservare desiderant, ad ortum sanctae
conversationis et beatitudinis se convertere debent.

Quod Deus in fortitudine charitatis suae praedestinatos
ad se colligens, infusione munerum Spiritus
sancti eos de quibusque necessariis erudiat.

XI. Sed et ab utroque humero imaginis hujus ala
usque ad genua ipsius extenditur, quoniam in fortitudine
charitatis Filius Dei justos et peccatores
ad se collegit, ac eos, et humeris, quia juste vixerant,
et genibus quoniam eos a via injustitiae revocaverat,
sustentavit, consortesque supernorum
civium fecit, velut etiam homo tam genibus quam
humeris illa quae portat sustentat. Nam in scientia
charitatis homo est anima et corpore ad plenitudinem
integritatis perductus, quamvis a statu rectae
stabilitatis multoties moveatur. Quem cum dona
sancti Spiritus desuper in pura et sancta largitate
perfundunt in coelestibus et in spiritalibus abundanter
eum docent. In terrenis quoque ad utilitatem
corporalis necessitatis alio modo eum erudiunt, in
quibus tamen se debilem et infirmum et mortalem
intelligit, quamvis multiplicibus donis istis munitus
sit.

Quod Filius Dei naturam humanitatis absque peccati
labe suscipiens, et in carne apparens, publicanos
et peccatores ad poenitentiam vocaverit, et eos
ex fide sua justificaverit.

XII. Quod autem tunica fulgori solis simili induitur,
hoc est quod Filius Dei in charitate humanum
corpus absque omni contagione peccati in similitudine
pulchritudinis solis induit, quia ut sol
prae aliis creaturis in tanta altitudine lucet, ut a
nemine hominum tangi possit, ita etiam humanitatem
Filii Dei quomodo sit, nulla humana scientia
nisi credendo capere valet. Et in manibus suis
agnum velut lucem diei splendidum habet, quoniam
charitas in operibus Filii Dei mansuetudinem verae
fidei super omnia lucentem protulit, ubi de publicanis
et peccatoribus martyres et confessores atque
poenitentes elegit, et ubi de impiis justos fecit,
quemadmodum de Saulo Paulum, quatenus super
pennas ventorum, hoc est in coelestem harmoniam
volarent. Sic charitas opus suum paulatim et distincte
perfecit, ita ut nulla imbecillitas, sed omnis
plenitudo in eo esset, quod homo non facit, quia
cum ille modicam possibilitatem aliquid faciendi
habuerit, vix sustinet, quousque illud perficiat,
quin ab aliis videatur. Haec homo intra se consideret,
quia etiam volatile de ovo egrediens, et
pennis carens, volare nondum properat, sed postquam
pennas acceperit, volat quo sibi congruum
viderit.

Quod imitatio charitatis Filii Dei cruce sua diabolum
conterentis etiam nunc in suis fidelibus discordiam
et caetera vitia, ipsumque humani generis antiquum
deceptorem conculcet et ad nihilum redigat.

XIII. Quod vero quoddam monstrum horribilis
formae, ac venenosi nigrique coloris, et serpentem
quemdam pedibus suis conculcat, hoc est quod vera
charitas injuriam discordiae plurimis vitiis distortam,
multisque perversitatibus horribilem, ac in deceptione
venenosam, et in perditione nigram, antiquumque
serpentem quibusque fidelibus insidiantem,
per vestigia Filii Dei conterit, cum etiam idem Filius
Dei illum in cruce ad nihilum deduxerit. Qui os
suum dextrae auri ejusdem monstri infigit, et reliquum
corpus suum in transversum capitis ipsius
incurvans, caudam suam in sinistra parte illius usque
ad pedes ejus extendit, quoniam diabolus deceptionem
suam se bene facere interdum simulans,
discordiae infigit, totumque genus vitiorum hac et
illac initio illius leviter apponens, in fine tamen illorum
perversitatem pessimae consummationis discordiae
se habere ostendit. Serpens enim caeteris
vermibus in dolo callidior existens, in eadem calliditate
omnia quae potest destruit, et in id quod pessimum
est se convertit. Quod etiam varii colores
qui in ipso sunt designant. Sic et Satan fecit, quoniam
cum pulchritudinem suam cognosceret, Creatori
suo se similem esse voluit, et hoc etiam homini
per auditum quasi per caput serpentis immisit, et
nec hoc usque ad novissimam diem facere desinet,
quod velut cauda ipsius est. Charitas itaque in rota
aeternitatis sine tempore est, quemadmodum calor
in igne. Deus enim in aeternitate sua omnes creaturas
praescivit, quas in plenitudine charitatis ita protulit,
quatenus homo nulla refectione vel servitio in
eis careret, quoniam ipsas ad hominem velut flammas
ad ignem conjunxit. Primum autem angelum
Deus cum plurimis ornamentis, ut etiam praedictum
est, constituit, sed ubi ille se ipsum conspexit, Dominum
suum odio habuit, et Dominus esse voluit,
sed Deus in puteum abyssi illum projecit. Tunc
idem transgressor homini malum consilium intulit,
cui homo consensit.

Quod Adam et Eva suasione diaboli invidentis eis,
consentiendo gloriam coelestis vestimenti, id est immortalitatem,
perdiderunt.

XIV. Nam cum Deus hominem crearet, coelesti
vestimento eum induit, ita ut in magna claritate
fulminaret. Sed diabolus mulierem inspiciens, matrem
cujusdam magni mundi eam futuram esse cognovit,
ac in eadem malignitate qua a Deo recessit,
effecit ut ipsum in hoc opere suo superaret, ita ut
idem opus Dei quod homo est in societatem suam
converteret. Tunc mulier in gustu pomi se aliam esse
sentiens, pomum viro suo dedit, et sic ambo coeleste
vestimentum perdiderunt.

Quod Deus, eorum misertus, ad puniendam transgressionis
culpam de paradiso eos in exsilium istud expulerit;
et quod quisquis matrimonii fidem inter
illos a Deo institutam violaverit, ultione gravi, nisi
poeniteat, plectendus sit.

XV. Sed quod Deus deinde dixit: Adam ubi es,
per hoc praesignavit quod memor esset quia ipsum
ad imaginem et similitudinem suam fecerat, et quod
eum ad se retrahere vellet. Nuditatem quoque ipsius
de servili ministerio suo operuit, eumque in exsilium
misit, ita ut pro lucida veste ovinam pellem
acciperet, quemadmodum paradisum exsilio isto
permutavit. Deus etenim mulierem viro cum juramento
fidei adjunxit, ita ut fides haec in ipsis nunquam
destruatur, sed ut in unum consentiant, sicut
corpus et anima, quae Deus in unum conjunxit.
Quapropter quicunque fidem hanc destruxerit, et ita
impoenitens sine emendatione perduraverit, in terram
Babylonis convertetur, videlicet in terram confusionis
et ariditatis, quae sic absque pulchra viriditate
agri, id est benedictionis Dei, permanebit, atque
ultio Dei super illum cadet, usque ad ultimam
lineam consanguinitatis, quae de ferventi sanguine
ipsius praecessit, quoniam peccatum istud hominem
illum tangit.

Quod in praedicatione incarnati Filii Dei spirituali
populo exoriente completa sit promissio Dei dicentis
ad Abraham, quia secundum numerum stellarum
coeli semen ipsius multiplicaretur.

XVI. Et quemadmodum Adam genitor omnis humani
generis est, ita etiam per Filium Dei, qui in
virginea natura incarnatus est, spiritalis populus
processit, qui ita ascendet, ut Deus Abrahae per
angelum repromisit, scilicet quod semen ejus sicut
stellae coeli fieret, ut scriptum est: Suspice coelum,
et numera stellas si potes. Et dixit ei: Sic erit semen
tuum. Credidit Abraham Deo, et reputatum est illi ad
justitiam (Gen. V). Quod sic intellectui patet. Tu
qui bona voluntate Deum adoras et veneraris, inspice
secreta Dei, et discute remunerationem meritorum
illorum, qui ante Deum die ac nocte lucent.
si hoc tamen possibile est homini corporali onere
gravato, quia quandiu homo ea quae carnis sunt
sapit, illa quae spiritus sunt ad plenum capere non
valet. Et veraci ostensione dicitur illi qui Deum in
recto suspirio cordis sui colere laborat. Hoc modo
erit semen cordis tui multiplicatum et elucidatum,
quod seminasti in bonum agrum gratia Spiritus
sancti perfusum, quod etiam coram summo Deo in
beatis virtutibus multipliciter exsurget et lucebit,
quemadmodum stellae in firmamento clarescunt.
Quapropter quicunque fideliter crediderit divinae
promissioni, celsitudinem verae fidei ad Deum habens,
ita ut omnia terrena despiciat, et ad coelestia
sursum tendat, computabitur justus inter filios
Dei, quoniam veritatem dilexit, et quia dolum in
corde suo non habuit.

Quod Deus de genere Abraham credentis et obedientis
sibi virginem Mariam elegerit, de qua Christus institutor
et rector novellae, id est spiritualis generationis,
corporaliter nasceretur.

XVII. Nam et Deus animum Abrahae absque dolo
serpentis esse cognovit, quoniam ea quae operabatur
ad nullius laesionem faciebat; unde et de genere
ipsius dormientem terram Deus elegit, quae ex toto
ignara gustus illius fuit in quo idem antiquus serpens
primam mulierem decepit. Terra autem ista,
per virgam Aaron praesignata, Virgo Maria erat,
quae clausum cubiculum regis in magna humilitate
exstitit, quia cum ipsa nuntium hoc a throno acciperet,
quod summus Rex in clausura ipsius habitare
vellet, terram, de qua creata fuit, inspexit, et
se ancillam Dei esse dixit. Quod prima decepta mulier
non fecit, cum illud habere desideraret quod
habere non debuit. Obedientia quoque Abrahae, in
qua Deus fidem illius probavit, cum ei arietem in
spinis pendentem ostendit, obedientiam beatae Virginis
praesignavit, quae verbo nuntii Dei credens,
ut sibi secundum verbum ejusdem nuntii fieret optavit,
ideoque et Filius Dei in ipsa carnem induit,
quem aries in vepribus pendens praefiguraverat.
Sed et quod Deus secundum stellas coeli genus ejusdem
Abrahae multiplicandum dixit, in hoc genus
illud praevidebat, quod in plenum numerum coelestis
consortii computandum erat. Et quoniam ille Deo
fideliter in omnibus credidit, idcirco etiam pater
illorum qui haeredes regni coelorum erunt appellatus
est. Omnis itaque homo qui Deum timet et diligit,
verbis istis devotionem cordis sui aperiat, ac
ea et ad salutem corporum et animarum hominum,
non quidem ab homine, sed per me qui sum praelata
sciat.

VISIO SECUNDA

Descriptio sphaerae totius mundi cum circulis, et planetis,
et ventis suis in modum rotae in pectore
imaginis, quae in prima visione descripta est apparentis.

I. Deinde in pectore praefatae imaginis, quam velut
in medio australis aeris conspexeram, ut praedictum
est, rota mirificae visionis apparuit cum suis signis
hujus fere similitudinis, ut instrumentum illud,
quod ante viginti octo annos, velut in figura ovi
significative videram, quomodo in tertia visione libri
Scivias ostenditur, ita ut in ejus summa parte
per circuitum rotunditatis suae circulus in similitudine
lucidi ignis, et sub illo circulus alius sicut
circulus nigri ignis demonstraretur, ubi et idem circulus
lucidi ignis eumdem circulum nigri ignis bis
densitate sua superabat. Et hi duo circuli quasi
unus circulus essent sibi invicem conjungebantur.
Sub eodem autem circulo nigri ignis, alius circulus
in similitudine puri aetheris erat, ubique tantae densitatis
quantae circuli duorum praefatorum ignium
apparebant. Sed sub ipso circulo puri aetheris alius
velut circulus aquosi aeris tantae densitatis in rotunditate
sua, quantae etiam densitas circuli praedicti
lucidi ignis manifestabatur. Et sub eodem circulo
aquosi scilicet aeris, alius circulus quasi fortis
et albi lucidique aeris hujus similitudinis in rigore
suo existens, ut nervus in corpore hominis est,
ostendebatur, ubique in circuitu suo ejusdem densitatis,
cujus densitas, circuli praefati nigri ignis apparens.
Hi quoque duo circuli sibi invicem ita copulabantur,
ut velut unus circulus essent, apparerent.
Sub hoc autem circulo videlicet fortis et albi, lucidique
aeris, quasi alius aer tenuis signatus erat,
qui ut nubes interdum elatas et lucidas, interdum
inclinatas et umbrosas videbatur superius portare,
et se quasi per totam praefatam rotam diffundere.
Omnes vero isti sex circuli absque omni interstitio
ad invicem conjuncti erant. Supremus vero circulus,
velut igne suo caeteros circulos perfundebat; aquosus
autem alios omnes quasi humore suo rigabat. Et
quasi a principio orientalis partis ejusdem rotae velut
ad finem occidentalis partis ipsius linea versus
septentrionalem ejus partem extendebatur, quasi
septentrionalem plagam a caeteris plagis discernens.
Sed etiam globus in medio signi praedicti tenuis aeris
signatus erat, qui ubique in circuitu suo aequali
spatio a signo fortis et albi lucidique aeris distabat,
tantae latitudinis quidem in transversum, quanta
profunditas spatii a summitate supremi circuli usque
ad extremitatem nubium, seu ab extremitate
nubium usque ad summitatem ejdem globi existit.
In medio quoque rotae istius imago hominis apparebat,
cujus vertex superius et plantae subterius ad
praefatum circulum, velut fortis et albi lucidique
aeris pertingebant. A dextro autem latere summitas
digitorum dexterae manus ejus; a sinistro quoque
summitas digitorum sinistrae manus ad ipsum
circulum hinc et hinc in rotunditate designatum
porrecta erat, quoniam eadem imago brachia sua
sic extenderat. Sed et versus easdem partes quatuor
capita, scilicet quasi caput leopardi et lupi, ac
velut caput leonis et ursi apparebant. Nam supra
verticem praedictae imaginis in signo puri aetheris,
quasi caput leopardi, ex ore suo velut flatum emittens
videbam, qui etiam in dextrali parte ejusdem
oris se aliquantum in longum recurvans, in caput
cancri cum duabus forficibus, quasi, cum duobus
pedibus formabatur; in sinistrali autem parte oris
ipsius aliquantum etiam in longum regirans in caput
cervi desinebat. Ex ore autem capitis hujus cancri
quasi alius flatus exiens usque ad medietatem
spatii quod inter capita leopardi et praefati leonis
erat procedebat; ex ore vero capitis cervi velut
alius flatus veniens usque ad medietatem spatii,
quod erat inter caput leopardi et ursi tendebat. Et
flatus qui a dextera parte oris leopardi usque ad
caput cancri procedebat, flatus etiam qui a sinistra
parte ipsius oris usque ad caput cervi exibat, flatusque
qui ex ore capitis cervi usque ad medietatem
spatii inter capita leopardi et leonis exstantis tendebat.
Flatus quoque qui ex ore capitis cervi usque
ad medietatem spatii, quod inter capita leopardi et
ursi erat prolongabatur, aequalis longitudinis erant.
Omnia quoque capita haec in praefatam rotam et ad
imaginem hanc hominis spirabant. Sub pedibus autem
ejusdem imaginis hominis in signo aquosi aeris
velut caput lupi quasi flatum ex ore suo producens
apparebat, qui etiam a dextra ipsius oris aliquantum
in longum erumpens in medio medietatis spatii,
quod inter capita lupi et ursi erat formam capitis
cervi accipiebat, ex cujus etiam ore velut alius
flatus veniens in eamdem medietatem finiebatur. A
sinistra vero oris ejusdem lupini capitis, flatus qui
ab ipso ore procedebat se prolongans in medio etiam
medietatis spatii, quod inter capita lupi et leonis
erat, in caput cancri cum duabus forficibus quasi
cum duobus pedibus surgebat, de cujus quoque ore
quasi alius flatus exiens in ipsa medietate residebat.
Qua autem spatiorum mensura capita haec ad invicem
dietabant, eadem mensura et forma flatus eorum
hinc et hinc in longitudine extendebatur, ut et
de aliis superius dictum est, ipsaque in rotam praemonstratam,
et ad imaginem hominis in ea stantem,
spiramina sua mittebant. Sed ad dexteram imaginis
ipsius in signo lucidi ignis velut caput leonis aspiciebam,
ex cujus ore quasi flatus egrediens ab utraque
parte oris ejusdem aliquantum prolongabatur,
ac sic etiam in dextra parte in caput serpentis, in
sinistra autem in caput agni formabatur. Et caput
serpentis in medio medietatis spatii, quod inter caput
leonis et lupi erat se ostendens velut flatum
emittebat, qui se ad eamdem medietatem extendebat,
ac flatui qui de capite cancri egrediebatur,
quod inter caput lupi et leonis erat se conjungebat.
Caput autem agni in medio medietatis spatii, quod
inter caput leonis et leopardi existebat apparens
quasi flatum producebat, qui se ad ipsam medietatem
prolongans, flatui qui de capite cancri, quod
inter caput leopardi et leonis erat, in conjunctione
occurrebat. Sed secundum spatia quibus capita haec
a se separata, erant, longitudo flatuum eorum procedebat,
quemadmodum et de superioribus capitibus
flatibusque eorum praemonstratum est, et in praefatam
rotam, et ad praedictam humanam imaginem,
ipsa flare se ostendebant. Ad sinistram vero ejusdem
imaginis in signo nigri ignis, quasi caput ursi apparebat,
quod velut flatum ex ore suo dabat, qui
etiam ad dextram et ad sinistram oris ipsius aliquantum
se in longum extendens, ad dextram in
caput agni desinebat, ad sinistram vero formam capitis
serpentis accipiebat. Ex ore autem capitis agni
hujus quemadmodum alius flatus usque ad medietatem
spatii, quod inter capita ursi et leopardi existebat
se prolongabat, sed ex ore capitis serpentis
istius sicut alius flatus usque ad medietatem spatii
quod inter capita ursi et lupi erat, se extendendo
procedebat. Sed similitudo flatus istius qui a dextra
parte oris ursi usque ad caput agni veniebat, similitudo
quoque ejusdem flatus, qui a sinistra parte
ipsius oris usque ad caput serpentis procedebat.
Flatus etiam qui ex ore capitis agni usque ad demonstratam
medietatem spatii, quod inter capita
ursi et leopardi videbatur exibat, flatusque qui ex
ore capitis serpentis usque ad medietatem spatii
inter capita ursi et lupi exstantis prolongabatur
unius et aequalis longitudinis erant. Capita quoque
haec omnia in supradictam rotam, atque ad praefatam
imaginem hominis flatus dabant. Sed et super
caput imaginis hujus septem planetae sursum ab invicem
signati erant, tres in circulo lucidi ignis,
unus etiam in subjecto illi circulo nigri ignis, tres
autem in subjecto illi circulo puri aetheris, ita ut
etiam versus austrum ad latus ejus, nec non et sub
pedibus ipsius, sol eodem modo ac ordine signatus
et distinctus in circulo suo apparet. Et a medio signi
summi primique planetae, qui super caput ejusdem
imaginis signatus erat, velut radii quidam
exibant, quorum unus ad signum solis descendebat,
et unus ad dextrum pedem capitis praedicti cancri,
quod a capite leopardi procedebat radiabat, unus
vero ad dextrum cornu cervini capitis, quod etiam
ab eodem capite leopardi exibat se tendebat. A medio
quoque signi planetae secundi, ut radius quidam
super signum solis se declinabat, atque alius ad caput
agni, quod a signo capitis leonis veniebat egrediebatur,
et alius ad praedictam lineam, quae a principio
orientalis partis praefatae rotae, velut ad finem
occidentalis partis ipsius, versus septentrionalem
ejus plagam extendebatur, capite agni illic superius
posito, quod a signo capitis ursi exibat dirigebatur.
Signum etiam tertii planetae a medio sui quemadmodum
radium unum ad signum solis extendebat,
alium autem ad caput serpentis, quod a signo capitis
leonis procedebat dirigebat; sed alium ad praefatam
lineam versus caput serpentis, quod a signo
capitis ursi egrediebatur prolongabat. Solis quoque
signum quasi quosdam radios de se emittens, alio
signum capitis leopardi, alio signum capitis leonis,
alio signum capitis lupi, non autem signum capitis
ursi tangebat; alium autem radium super signum
lunae, alium velut super cerebrum, et usque super
utrumque calcaneum praefatae imaginis extendendo
figebat. Et a medio signi planetae quinti qui proximus
sub sole est, quasi radius quidam sursum ad
signum solis ascendebat, quidam vero ad caput cancri
quod a signo capitis lupi exibat se extendebat;
sed quidam ad sinistrum cornu signi lunae se dirigebat.
De medio etiam signi planetae sexti, qui proximus
super lunam est, velut radius unus sursum ad
signum solis tendebat, et alius ad dextrum cornu
signi lunae dirigebatur, alius autem ad caput cervi,
quod a signo capitis lupi procedebat extendebatur.
A signo quoque lunae quasi radius super utrumque
supercilium, ac super utrumque talum praefatae
imaginis radiabat. Sed et quomodo supra dictum
est, signum solis eodem etiam modo et ordine quo
supra verticem imaginis hujus radiis suis ad praefata
loca designatum erat, versus quoque dextrum latus
ejus, necnon et sub pedibus ipsius in circulo suo ad
eadem loca signatum apparebat. In circuitu quoque
circuli, in quo similitudo lucidi ignis videbatur,
sedecim etiam principales stellae apparebant, quatuor
videlicet inter caput leopardi et leonis, quatuor
quoque inter caput leonis et lupi, quatuor inter caput
lupi et ursi, quatuor etiam inter caput ursi et
leopardi. Quarum octo quae mediae sibi utrimque
astantium stellarum inter capita haec erant, scilicet
duae inter duo capita quasi radios suos in signum
tenuis aeris sibi oppositi extendebant; reliquae autem
octo, quae ex utraque parte harum mediarum
praefatis capitibus proximae videbantur, velut
radios suos tantum ad nigrum ignem dirigebant.
Circulus quoque puri aetheris, circulus quoque fortis
et albi aeris lucidique, quasi stellis pleni erant,
quae fulgores suos ad sibi oppositas nubes mittebant.
Unde et ille in dextra parte praefatae imaginis,
quemadmodum duas linguas ab invicem separatas
de se proferentes, ab eis ut quosdam rivulos in supradictam
rotam, et versus eamdem imaginem dirigebant.
A sinistra vero parte illius a signatis ibidem
nubibus, velut etiam duae linguae a se aliquantum
separatae, in eamdem rotam, et ad ipsam imaginem,
quasi quibusdam rivulis de se profluentibus se convertebant.
Hoc modo imago haec signis istis implexa
et circumdata erat. Vidi etiam quod ex ore praedictae
imaginis in cujus pectore rota apparebat, lux
clarior luce diei, in similitudine filorum exibat, quibus
signa circulorum, signaque caeterarum figurarum,
quae in eadem rota discreta erant, singulaque
signa membrorum formae hominis, scilicet ejusdem
imaginis, quae etiam in ipsa rota apparebat, recta
et distincta mensura metiebatur: quemadmodum in
praecedentibus, et subsequentibus verbis suis manifestatur.

Quia Divinitas instar rotae integrae nec initium, nec
finem habens, nec loco vel tempore circumscripta
omnia in se comprehendat.

II. Et iterum audivi vocem de coelo mihi dicentem:
Deus qui ad gloriam nominis sui mundum elementis
compilavit, ventis confirmavit stellis innectens
elucidavit, reliquis quoque creaturis replevit,
hominem in eo omnibus his circumdans et muniens,
maxima fortitudine ubique perfudit, quatenus ei in
omnibus assisterent, operibusque ipsius interessent,
ita ut cum illis operaretur, quia homo absque illis
nec vivere, nec etiam subsistere potest, quemadmodum
in praesenti visione tibi manifestatur. Nam
in pectore praefatae imaginis rota mirificae visionis
apparet cum signis suis hujus fere similitudinis, ut
instrumentum illud quod ante viginti octo annos
velut in figura ovi significative videras quomodo in
prioribus visionibus tuis tibi ostensum est, quoniam
absque oblivione in scientia verae charitatis quae Deus
est forma mundi existit, insolubiliter volubilis, humanaeque
naturae mirabilis, ita ut nec ulla vetustate
consumatur, nec ulla novitate augeatur, sed ut a
Deo primum creata est, sic usque ad finem saeculi
perdurabit. Divinitas etenim in praescientia et in
opere suo velut tota integra est, et nullo modo divisa,
quoniam nec initium nec finem habet, nec ab
ullo comprehendi potest, quia sine tempore est. Et
sicut circulus ea, quae intra ipsum latent, comprehendit,
ita sancta Divinitas infinite omnia comprehendit
et superexcellit, quia ipsam in potentia sua
nullus dividere, nec superare, nec ad finem perducere
potuit.

Quare in libro Scivias sphaera mundi in figura ovi,
et in isto in similitudine rotae ostensa, vel descripta
sit.

III. Sed quod supradictum instrumentum in prioribus
visionibus tuis in figura ovi denotatum est hoc
ostendit, quod distinctio elementorum in eadem similitudine
solummodo significatur, quoniam mundo
elementis distincto discretiva forma ovi similitudini
distinctionis ipsius, qua elementis distinctus est, aliquantum
assimilatur; hic autem in rota circuitio et
recta mensura eorumdem elementorum tantum ostenditur,
cum neutrum ipsorum similitudinem figurae
mundi per omnia teneat, quoniam illa undique
integra, rotunda, et volubili existente globus aliquis
qui integer et volubilis existit, formam ipsius in
omni parte potius imitatur.

De duobus circulis lucidi et nigri ignis, quare alter
alteri subpositus sit, et quomodo sibi invicem cooperentur,
et quid significent.

IV. Quod autem in ejus suprema parte per circuitum
rotunditatis suae circulus in similitudine
lucidi ignis apparet, hoc est quod primum elementum
quod ignis est primum existit, quia levis est,
caeteraque elementa comprehendit, et illuminat, ac
omnes creaturas pertransit eisque gaudium luminis
sui subministrat, significans potentiam Dei, qui
super omnes est, et qui omnibus vitam tribuit. Sub
quo circulus alius sicut circulus nigri ignis demonstratur,
quia ignis iste sub potestate prioris existens,
judicialis et fere gehennalis est ad vindictam
malorum factus, nec ulli rei parcit super quam justo
judicio cadit, quoniam in eo ostenditur, quod
omnis qui se Deo opponit, in casum nigredinis multarumque
calamitatum vertetur. Nam in aestate
cum sol sursum ascendit, idem ignis vindictam Dei
in combustione fulguris exercet, cum vero in hieme
sol deorsum descendit, ille judiciales plagas in gelu
et grandine, ac in frigore ostendit, quoniam quodque
peccatum seu igne, seu frigore, seu aliis quibusdam
plagis secundum modum suum examinatur.
Et idem circulus lucidi ignis eumdem circulum nigri
ignis bis densitate sua superat, quia niger ignis
iste tantae fortitudinis et amaritudinis in nigredine
sua existit, ut superiorem lucidum ignem obumbraret
et dissiparet, si ille hunc densitate sua non superaret
dignans quod vindicta peccatorum hominum
tot pericula poenarum in se habet, ut homo durare
non posset si gratia et clementia Dei illa non praeveniret.
Et ii duo circuli quasi unus circulus sint
sibi invicem conjunguntur, quia in ardore ignis
flagrant, et quoniam potestas et judicium Dei in una
rectitudine se continentes ab invicem non separantur.

De circulo puri aetheris, qui tertius est, ad quid in
constitutione sua valeat, et quid significet, et quare
tantae densitatis sit quantae duo superiores.

V. Sub eodem autem circulo nigri ignis alius circulus
in similitudine puri aetheris est, ubique tantae
densitatis, quantae circuli duorum praefatorum ignium
apparent, quoniam sub praefatis ignibus tam lucido
quam nigro rotunditate sua mundum comprehendens
purus aether est ab ipsis procedens velut fulgora flammante
igne, quando ignis flammam suam expandit
demonstrans puram poenitentiam peccatorum, quae
per gratiam Dei velut a lucido igne, et per timorem
ejus quasi a nigro in homine excitatur. Et ejusdem
densitatis est, ut duo supradicti ignes sunt, quia
ipse ab hoc utroque igne resplendens, densitatem
utriusque in se habet, nec lenior in fulgore lucidi,
nec severior in repercussione nigri existit, quam
justum judicium Dei dijudicat, quoniam nec dies nec
nox aliud in se demonstrant, quam quod divina voluntas
disponit. Idem quoque aether superiora et
subteriora retinet, ne terminum suum excedant,
nec super ullam creaturam judiciali judicio cadit,
sed subtilitate et aequitate sua multoties illi restitit,
quemadmodum poenitentia vindictam peccatorum
constringit. Quod vero densitatem ignium istorum
habet, hoc est quod poenitens homo casum primi
angeli, qui lucidus fuit, in lucido igne attendat, et
quod in densitate nigri ignis casus hominum in incredulitate
et temeritate peccantium consideret, ac sic
potentiam justumque judicium Dei inspiciens pure
digneque poeniteat.

De quarto circulo, qui in modum aquosi aeris
videtur, et quantae densitatis sit, et quid significet.

VI. Sed et sub ipso circulo puri aetheris alius
circulus velut circulus aquosi aeris tantae densitatis
in rotunditate sua, quantae etiam densitas circuli
praedicti lucidi ignis manifestatur, significans quod
sub praefato aethere per circuitum firmamenti aquae
illae sunt, quae super firmamentum esse noscuntur
ejusdem videlicet densitatis in circuitu suo, ut
densitas supradicti lucentis ignis existit. Et aquosus
aer iste sancta opera in exemplis justorum ostendit,
quae velut aqua perlucida sunt, et quae immunda
opera mundant, quemadmodum aqua quaeque
sordida abluit hujus capacitatis in perfectione sua
existentia secundum quod divina gratia in igne
sancti Spiritus ea accendit.

De circulo fortis albi et lucidi aeris quanta utilitate
quintum locum obtineat, et quantae densitatis sit,
et quid et ipse significet, vel quare superiori, ut
velut unus sint, copuletur.

VII. Sub eodem autem circulo, aquosi scilicet
aeris, alius circulus fortis, et albi lucidique aeris
hujus similitudinis in rigore suo existens, ut nervus
in corpore hominis est, ostenditur, qui periculis
superiorum aquarum oppositus, fortitudine et tenacitate
sua inundationes illarum retinet, ne repentina
et incongrua effusione terram obruant,
significans etiam, quod discretio sancta opera in hujusmodi
temperamento confirmat, ut homo corpus
suum ita constringat, ne injuste constrictum in
ruinam vadat. Qui ubique in circuitu suo ejusdem
densitatis, cujus densitas circuli praefati nigri
ignis apparet, quoniam iste ad utilitatem hominum
aequali modo, sicut et ille ad vindictam peccatorum
eorum positus est. Sed quoties inferiores aquae ad
vindictam malorum justo Dei judicio in nimietate
sursum per nubes trahuntur, quidam humor de
aquoso aere per istum fortem et album lucidumque
aerem, velut potus hominis in vesicam ipsa
integra permanente transsudat, qui easdem aquas
periculosa inundatione descendere facit. Unde et
discretio opera hominum ad salutem eorum ubique
justa moderatione discernit, cum judicia Dei peccata
illorum in vindicta non transcendunt, sed cum
ea juste dijudicant, quoniam protector et rector
justa aequitate se invicem continent. Hi quoque duo
circuli sibi invicem ita copulantur, ut velut unus
circulus sint appareant, quia in humore madescunt,
et aliis humorem infundunt, quemadmodum
et discretio bona opera in moderatione sua continet,
ne in ruinam vadant.

De sexto circulo, qui in similitudine tenuis aeris a
superioribus procedere videtur, quid in suo loco,
valeat, et quid in mystica ratione per eum figuretur.

VIII. Et sub hoc circulo, videlicet fortis et albi
lucidique aeris quasi alius aer tenuis signatus est,
qui de superioribus circulis seu elementis, velut
sufflatum aerem se procedentem demonstrat, qui et
ab ipsis elementis non separatur, quemadmodum
halitus hominis ab ipso egreditur, nec tamen ab eo
separatur. Idem etiam aer ut nubes interdum elatas
et lucidas interdum inclinatas et umbrosas videtur
superius portare, quas supradictus aquosus
aer exspuit, et recolligit, sicut follis fabri flatum
emittit, et retrahit, ita ut dum quaedam stellae in
praefato elemento ignis positae, in circuitionibus
suis sursum ascendunt, nubes istas sursum trahant,
unde et lucidae fiunt. Sed cum in circuitionibus suis
descendunt, illas deorsum remittunt, et sic umbrosae
sunt et pluvias serunt. Et praefatus tenuis aer
videtur se quasi per totam praedictam rotam diffundere,
quoniam omnia quae in mundo sunt ab eo
vegetantur et sustentantur. Sed et sub defensione
discretionis recta desideria fidelium hominum in
subtilitate justitiae degentia de superioribus virtutibus
et confortationibus per Spiritum sanctum se
processisse demonstrant, cum se ab illis non avertunt,
sed cum omni devotione ipsis sine intermissione
adhaerent, firmam mentem in ipsis fidelibus
nunc in fiducia clarescentem, nunc in humilitate
trementem, ad Deum habentia quae de sanctis operibus
et exemplis justorum oritur, et ad ipsa recolligitur,
quemadmodum operarius de opere suo remuneratur.
Nam dum in hominibus bona scientia
Spiritu sancto ignita in justificationibus suis ad coelestia
se tollit, mentes illorum secum trahit, easque
puras ibi facit, et dum in eisdem justificationibus
ad corporales necessitates se declinat, mentes eorum
ad ipsas remittit, ita ut in curis istis quasi turbidae
sint appareant, imbrem lacrymarum tamen ferentes,
quia terrenis se inhaerere prorsus gemunt, quamvis
se totos divinae potentiae committendo inferant.

Quare isti sex circuli sine intervallis sibi invicem
jungantur, et quid per hanc connexionem innuatur.

IX. Omnes vero isti sex circuli absque omni interstitio
ad invicem conjuncti erant, quia si divina
dispositio ista conjunctione eos sic non solidasset,
firmamentum dirumperetur, nec consistere posset,
ostendentes quod perfectae virtutes in fideli homine
sibi consociatae per inspirationem Spiritus sancti ita
confortantur, ut contra vitia diaboli pugnantes, quaeque
bona opera unanimiter perficiant.

Quod primus circulus igne suo alios inflammet, quartus
eos lumine suo temperet, et quod hoc in nobis
figuraliter ostendat.

X. Supremus vero circulus velut igne suo caeteros
circulos perfundit, aquosus autem alios omnes quasi
humore suo rigat, quoniam superius elementum quod
ignis est, caetera fortitudine et candore suo roborat,
aquosum vero aliis viriditatem humectatione sua immittit,
quemadmodum et potentia Dei in mirabilibus
gratiae suae fideles homines sanctificat, opera autem
fidelium Creatoris sui pietatem in vera humilitate
sanctitatis magnificat.

De linea in praescriptam rotam quasi a primo solis
ortu usque in extremum ejus occasum protensa apparente,
et quid hoc idem gerat mystice.

XI. Et quasi a principio orientalis partis ejusdem
rotae, velut ad finem occidentalis partis ipsius linea
in firmamento versus septentrionalem ejus partem
extenditur quasi septentrionalem plagam a caeteris
plagis discernens, quia a primo ortu orientis,
scilicet ubi sol primum oritur, cum dies prolongari
incipiunt usque ad ultimum occasum occidentis, videlicet
ubi sol ultra non procedit, linea, id est via
solis septentrionalem plagam devitans reflectitur,
quoniam sol eisdem partibus se non immergit, sed
eas velut in neglectu habet, ubi antiquus seductor
sedem mansionis sibi elegit, unde et illas Deus accessu
solis privavit. Sic etiam ab initio bonorum
operum in potestate Dei existentium usque ad bonam
consummationem eorum fidelis homo rectitudinem
justitiae iniquitati opponit, diabolicas artes a bonis
et sanctis operibus secernens, quia qui Deo fideliter
adhaerere voluerit, ea quae animam suam laedunt
devitare studebit, ut illud audiat quod scriptum est.

Testimonium de Apocalypsi, et quomodo intelligi debeat
ad idem exprimendum.

XII. &#171;Vincenti dabo manna absconditum, et dabo
illi calculum candidum, et in calculo nomen novum,
quod nemo scit nisi qui accipit (Apoc. II).&#187; Quod
sic intellectui patet: Quicunque sinistram partem
fugit, hic magnum praelium contra tortuosum serpentem
habet, qui semper quaerit, ut illum ad sinistram
partem secum trahat. Et si ille in pugna ista
perseverans Satanam fugaverit consilio illius non
consentiens, ego qui sum, ei dabo panem vivum qui
de coelo descendit, qui ab omni humilitate voluntatis
viri, et ab omni dolo antiqui serpentis absconditus
erat, ac etiam dabo ipsis participationem illius,
qui lapis angularis existens in candida claritate
Deus et homo est, et in ipso nomen novae regenerationis,
quod Christus est, a quo et Christiani sunt,
quod nemo dum in caduca et temporali vita est ad
perfectum intelligit, nisi qui vitam aeternae beatitudinis
in remuneratione coelestium praemiorum adipiscitur.

Quod moles terrae instar globi infra praedictos sex
circulos aequali distantia a quinque superioribus
remota, in medio sexti, id est tenuis aeris immobiliter
fundata sit, et quid inde significationis colligatur.

XIII. Sed etiam globus in medio signi praedicti tenuis
aeris signatus est, qui ubique in circuitu suo
aequali spatio a signo fortis et albi lucidique aeris
distat, terram ostendens quae in medio reliquorum
elementorum existit, quatenus ab omnibus temperetur.
Unde etiam hinc et hinc aequali modo ab illis
sublata, illisque conjuncta, viriditatem et fortitudinem
ad sustentationem sui ab eis assidue recipit.
Activa quoque vita velut terram designans, et quasi
in medio rectorum desideriorum conversans, et circumquaque
discurrens, aequo moderamine devotionis
ad vires discretionis se continet, cum nunc spiritalibus
officiis, nunc corporalibus necessitatibus
per fideles homines temperate insistit, quoniam qui
discretionem amant, omnia opera sua ad voluntatem
Dei dirigunt. Et tantae latitudinis quidem in transversum
est, quanta profunditas spatii a summitate
supremi circuli, usque ad extremitatem nubium, seu
ab extremitate nubium usque ad summitatem ejusdem
globi existit, quoniam a supremo Creatore terra
hac mole conglobata et roborata est, ne a strepitu
superiorum elementorum, aut vi ventorum, seu inundatione
aquarum dissolvi possit. Nam etiam quilibet
fideles dilatato corde magnitudinem potentiae
Dei considerant, atque instabilitatem mentis, debilitatemque
carnis suae inspiciunt, et sic omnia quae
agunt temperant, ne vel in superioribus vel in inferioribus
necessariis causis justum modum excedentes
deficiant, quemadmodum et Paulus fideles exhortatur,
dicens:

Verba Pauli ad eamdem significationem competentia et
quomodo intelligenda sint.

XIV. &#171;Omnia autem facite sine murmurationibus
et haesitationibus, ut sitis sine querela, et simplices
filii Dei sine reprehensione, in medio nationis
pravae et perversae, inter quas lucetis sicut luminaria
in mundo verbum vitae continentes (Philip. II).&#187;
Quod sic intellectui patet: Homo quasi in bivio est,
ita ut si in luce salutem a Deo quaesierit, illam recipiet;
si autem malum elegerit, diabolum ad poenam
sequetur, et ideo homo humanam naturam ac
omnia opera sua sine murmurationibus, id est sine
gibbis peccatorum, ac sine haesitationibus, scilicet
fidem perfectam habens portet, ita ut non dubitet
cum bonum amat et malum odit, in futuro judicio
liberari, et a perditis separari, qui a bono malum
amplectendo declinant. Et qui haec faciunt, nullum
laedentes, sine clamore contumacis querimoniae
erunt, in simplicitate quoque bonorum operum filii
Dei existentes, et absque omni dolo deceptionis irreprehensibiles
coram aestimatione illorum manentes
qui in pravis et perversis actibus se fortes esse
gloriantur. Inter quos in perfectione verae fidei sic
lucent, quemadmodum luminaria, quae in officio suo
secundum quod Creator omnium disposuit, mundum
illuminant, cum ipsi doctrina sua quae ad vitam
respicit, quam plurimos ad Deum convertunt, ut
etiam Filius Dei sine peccato omnibus in mundo
lucebat. Nam et Deus duo luminaria videlicet solem
et lunam in firmamentum posuit, quae scientiam
boni et mali in homine designant, quia sicut firmamentum
sole et luna confirmatur, ita et homo scientia
boni et mali hac et illac versatur. Sed et ut sol
cursum suum perficit, circulum suum non minuens,
ita et bona scientia cursum suum facit, malum non
desiderando, sed malam scientiam deprimendo et
increpando, eamque corripiendo, quoniam nulla utilitas
in ipsa est, et eam gehennalem vocando, cum
illa concupiscentias suas compleverit, et ut luna deficit
et crescit, sic et mala scientia bonam despicit,
ipsamque stultam et quasi nihilum esse dicit, sed
tamen eam novit, quemadmodum diabolus Deum
scivit, quamvis se illi opponeret.

De imagine in forma hominis in medio praedictae rotae
apparentis vertice pedibus et manibus distentis,
circulum fortis albi et lucidi aeris contingentis,
et quid, et ipsa imago, et talis positio ejus designet.

XV. Quod autem in medio rotae istius imago hominis
apparet, cujus vertex superius, et plantae subterius
ad praefatum circulum velut fortis et albi lucidique
aeris pertingunt, a dextro autem latere
summitas digitorum dextrae manus ejus, a sinistro
quoque summitas digitorum sinistrae manus ad
ipsum circulum hinc et hinc in rotunditate designatum
porrecta est, quoniam eadem imago brachia
sua sic extenderat, hoc designat, quod in structura
mundi quasi in medio ejus homo est, quia caeteris
creaturis in illa degentibus potentior existit, statura
quidem pusillus, sed virtute animae magnus,
caput silicet sursum, pedes vero deorsum, ad elementa
tam superiora quam inferiora movendo, necnon
a dextris et a sinistris operibus, quae manibus
operatur, illa penetrando, quoniam in viribus interioris
hominis potentiam hanc operandi habet.
Quemadmodum enim corpus hominis cor suum magnitudine
sua excedit, ita et vires animae corpus
hominis virtute sua superant, et ut cor hominis in
corpore ejus latet, sic corpus hominis viribus animae
circumdatum est, cum illae per totum orbem terrae
se extendunt. Sed et in scientia Dei fidelis homo
existens, et in spiritalibus, ac in saecularibus necessariis
causis ad Deum tendit; in prosperitate
quoque et adversitate factorum suorum ad ipsum
anhelat, cum in illis omnem devotionem suam ad
eum incessanter expandit. Nam ut homo corporalibus
oculis quasque creaturas undique videt, sic
in fide Dominum ubique inspicit, ipsumque per creaturas
cognoscit, cum eum Creatorem illarum esse
intelligit.

De quatuor capitibus bestiarum in quatuor partibus
ejusdem rotae apparentium, et quid tam in mundo
quam in homine significent.

XVI. Sed et versus easdem partes quatuor capita
scilicet, quasi caput leopardi et lupi, ac velut caput
leonis et ursi apparent, quia in quatuor partibus
mundi quatuor principales venti sunt, non tamen
sic in formis suis existentes, sed in viribus suis naturam
denominatarum bestiarum imitantes. Homo
quoque quemadmodum in quadruvio saecularium
curarum existens, quamplurimis tentationibus appetitur,
in quibus etiam quasi in capite leopardi, id est
cum timore Domini velut in lupo infernalium poenarum
recordatur, et quasi in leone judicium
etiam Dei metuens, cum velut in urso in corporali
tribulatione quamplurimis tempestatibus angustiarum
quatitur.

Quare principalis ventus orientalis in modum capitis
leopardi super caput imaginis hominis in circulo
puri aetheris videatur, cur etiam duo collaterales
ejus venti alter in specie capitis cancri, alter instar
capitis cervi ostendatur.

XVII. Supra verticem vero praedictae imaginis in
signo puri aetheris, quasi caput leopardi ex ore suo
velut flatum emittens vides, quod principalem
orientis ventum de puro aethere, velut leopardum
venientem designat, non quod ventus iste in forma
sua ut leopardus sit, sed quia ut leopardus ferocitatem
leonis absque scientia habet, et ut leopardus
lenior et debilior leone est, sic ventus iste in ferocitate
timoris exsurgit, ac deinde in lenitatem versus
flare cito desistit. Nam de superiore nigro igne
ferocitatem, de puro autem aethere in quo est lenitatem
habet. Et etiam in dextrali parte ejusdem
oris se aliquantum in longum recurvans in caput
cancri cum duabus forficibus quasi cum duobus pedibus
formatur, quia ad partes illas idem ventus
tendens, naturam cancri sibi illic assumit; in sinistrali
autem parte oris ipsius aliquantum etiam in
longum regirans in caput cervi desinit, quoniam in
partibus illis cervum qui velox est imitatur. Ex ore
enim capitis hujus cancri quasi alius flatus exiens
usque ad medietatem spatii, quod inter capita leopardi
et praefati leonis est procedit, quia secundum
naturam cancri collateralis ventus surgens flatus
suos ut turbo dissimiliter profert, ita ut interdum
hac interdum illac in instabilitate discurrat, sicut
cancer qui nunc procedit, nunc retrocedit, et sic
usque ad medietatem quae inter orientem et austrum
est pervenit. Sed ex ore capitis cervi, velut alius
flatus veniens usque ad medietatem spatii, quod est
inter caput leopardi et ursi tendit, quoniam juxta
naturam cervi alius collateralis ventus procedens,
in flatu suo fortis et celeres strepitus emittit, et in
hoc cito cessat, quemadmodum cervus fortiter
pungit, et celeriter currit, nec in hoc diu durat,
talique modo usque ad medietatem, quae est inter
orientem et septentrionem properando se continet.
Et flatus qui a dextra parte oris leopardi usque ad
caput cancri procedit, flatus etiam a sinistra parte
ipsius usque ad caput cervi exit; flatusque qui ex
ore capitis cancri usque ad medietatem spatii inter
capita leopardi et leonis ex tantis tendit; flatus
quoque qui ex ore capitis cervi usque ad medietatem
spatii quod inter capita leopardi et ursi est prolongatur,
aequalis longitudinis sunt, quia principalis
ventus orientalis ex utroque latere suo ad collaterales
sibi ventos aequali longitudine extenditur, ipsique
collaterales venti tam versus austrum, quam
versus septentrionem eadem longitudine ad fines
suos pertingunt.

Quare capita ista in rota ad imaginem hominis spirent
et moralis descriptio significationis eorum.

XVIII. Omniaque capita haec in praefatam rotam,
et ad imaginem hanc hominis spirant, quoniam venti
isti flatibus suis mundum temperant, hominemque
ministerio suo ad salutem conservant. Nam nec
mundus subsisteret, nec homo vivere posset, si flatibus
ventorum istorum non vegetarentur. Sed et
cum homo in intentione animae suae se sursum erigit,
ita ut malefactorum suorum meminerit et quando
deinde poenitere disponit, quasi supra verticem
illius cum eadem intentione in signo puri aetheris,
id est in ipsa poenitentia sicut leopardus timor Domini
exsurgit, qui quasi ex ore suo, id est de virtute
sua contritionem educens, cum mentem hominis
tangit in prosperitate eam prolongat usque dum ad
caput cancri scilicet fiduciae, de qua velut duae forfices
id est duo pedes videlicet spes et dubium extenduntur
perveniat, in adversitate quoque mentis illius
eamdem contritionem extendens in caput cervi quod
fides est perducit. Nam cum homo pondera peccatorum
suorum reminiscitur, poenitentiam aggreditur,
in qua Deum timere non desistit, quamvis
prospera mundi quasi altera parte habeat, quousque
fiduciam, de qua sicut duo pedes spes et dubium
oriuntur, apprehendat. De fiducia enim spes
surgit, cui tamen dubietas interdum se conjungit,
quia dum homo in Deum confidit, remissionem peccatorum
suorum velut procedendo se adipisci sperat,
dum autem multitudinem et gravedinem illorum
considerat, multoties utrum peccata sua sibi
remittantur an non quasi retrocedendo dubitat,
quamvis in Deo confidat. Sed dum aliquando inter adversa
quasi in altera parte corporalem contritionem
patitur, ad divitias fidei se convertit, quae in cornibus
verae consolationis infidelitatem dubietatis in
illo ad nihilum deducit. Unde velut ex ore cancri, id
est de fiducia alius flatus quod constantia est exiens
usque ad plenitudinem perfectionis procedit, ibique
inter timorem Domini et judicium Dei consistit,
quoniam cum quilibet in Deum confidens in bonis
operibus constans et perfectus est, timorem Domini
ad se colligit, ne gravius delinquat, judicium
Dei etiam inspicit, ne peccatis peccata adjiciat. Et
quasi ex ore cervi, scilicet de fide alius flatus qui
sanctitas intelligendus est veniens, usque ad plenitudinem
perfectionis quae inter timorem Domini et
corporalem tribulationem est extenditur, quia fidelis
homo in sanctitate pollens in perfectione ista durat,
ita ut veraciter Deum timeat, et ut etiam ob hoc
corpus suum castigare non cesset. Itaque flatus, videlicet
contritio in prosperitate a timore Domini ad
fiduciam procedens, flatus etiam scilicet eadem contritio
in adversitate ab eodem timore Domini ad
fidem exiens, flatusque id est constantia de fiducia
ad plenitudinem perfectionis, quae inter timorem Domini
et judicium Dei est, tendens; flatusque videlicet
sanctitas a fide ad plenitudinem perfectionis
quae inter timorem Domini et corporalem tribulationem
est se prolongans, ut supra dictum est, uno
modo aequalique studio exspirationis virium suarum
hominem ad beatitudinem provocant, quia quamvis
diversas operationes habeant, ad unam tamen beatitudinem
tendunt. Nam virtus altera ab altera in
operatione rectitudinis procedit. Omniaque capita
haec, id est virtutes istae in scientia Dei sunt, scientiamque
Dei attendunt, hominique tam in corporalibus,
quam in spiritalibus necessariis causis assistunt.
Timore enim Domini hominem inspirante,
homo ipse Deum vereri incipiens, sapienter incedit
bona et recta opera perficiendo. Fiducia quoque
qua homo in Deum confidit, cum constantia ipsum
tangit, quatenus in Deum constanter confidat, cogitationesque
ad Deum erigat, quoniam mentes fidelium
a virtute constantiae roborantur. Fides autem
cum sanctitate ea quae in infidelitate dijudicanda
sunt dijudicat, seque velociter dilatans, credentes
cito imbuit, cum auditus illorum omnes tumultus
perversarum cogitationum deserens, lubricas
etiam voluptates interius evertit. Quod si
homo viriditatem virtutum istarum deserens in
ariditatem negligentiae vertitur, ita ut humore et
viriditate bonorum operum careat, vires animae
ipsius deficiunt et arescunt; si vero luxu voluptatum
quasi incongrua inundatione nimis perfunditur,
mens ipsius lubrice inccdens liquescit. Si autem
recto tramite incedit, omnia opera ipsius ad prosperitatem
diriguntur, velut in Cantico canticorum
scriptum est:

Testimonium de Canticis canticorum ad eadem conveniens,
et quomodo intelligendum sit.

XIX. &#171;Introduxit me rex in cellaria sua. Exsultabimus
et laetabimur in te memores uberum tuorum
super vinum; recti diligunt te (Cant. I).&#187;
Quod sic intellectui patet: Quia ego anima fidelis
hominis, gressu veritatis Filium Dei, qui per humanitatem
suam hominem redemit, secura sum, introduxit
me ille, qui cunctorum rector existit, in plenitudinem
donorum suorum, ubi omnem saturitatem
virtutum invenio, et ubi de virtute in virtutem fiducialiter
ascendo. Unde et nos omnes qui per sanguinem
ejusdem Filii Dei redempti sumus, toto corpore
exsultabimus, totaque anima laetabimur in te,
o sancta Divinitas, per quam subsistimus, ad memoriam
revocantes dulcedinem supernorum praemiorum
super omnes passiones et tribulationes
quas ab adversariis veritatis passi sumus, ita ut
illas quasi pro nihilo ducamus, dum delicias quas
nobis in ostensione mandatorum tuorum proponis
degustamus. Et sic qui in operibus sanctitatis recti
sunt diligunt te vera et perfecta dilectione, quoniam
omnia bona te diligentibus concedis, et quia etiam
tandem vitam aeternam eis tribuis. Sed et sapientia
cellariis, id est mentibus hominum infundit et apponit
justitiam verae fidei per quam verus Deus cognoscitur,
ubi eadem fides hiemem et omnem humiditatem
vitiorum ita comprimit, ut nequaquam ulterius
virescere aut crescere possint, et ubi ipsa
omnes virtutes etiam sibi attrahit et adjungit, ut
vinum vasi infunditur, quod ad bibendum hominibus
datur. Quapropter et fideles in vera fiducia
aeterni praemii exsultantes et gaudentes manipulos
bonorum operum quae operati sunt portant, justitiamque
Dei sitiunt, et sanctitatem de uberibus ejus
sugunt, nec hoc modo extaediari poterunt, quin
semper in contemplatione Divinitatis delectentur,
quoniam sanctitas omnem humanum intellectum
praecellit. Cum enim homo rectitudinem recipit, se
ipsum relinquit, virtutesque gustat et bibit, ac per
illas confortatur, sicut venae bibentis vino implentur,
nec in vitiis infidelitatis officialis et immoderatus
est, quemadmodum ebrius a vino extra se
est, non attendens quid faciat. Sic recti diligunt
Deum, quia taedium in illo non est, sed perseverantia
in beatitudine.

Quare principalis ventus occidentalis in effigie capitis
lupi sub pedibus supradictae imaginis in circulo
aquosi aeris appareat; cur etiam duo collaterales
venti, alter in cervi, alter in forma capitis cancri
demonstrentur.

XX. Quod autem sub pedibus ejusdem imaginis
hominis in signo aquosi aeris velut caput lupi quasi
flatum ex ore suo producens apparet, hoc est quod
sub potestate illius, qui propter homines homo factus
est, in plaga occidentis de aquoso aere quemadmodum
lupus principalis occidentalis ventus spirans
venit in forma lupi, qui in silva latet, et qui
rapax est, eum cibos quaerit, significans quod ventus
iste de latibulo suo scilicet de aquoso aere exiens,
viridi atem herbarum nunc educit, nunc repente
arefaciendo opprimit. Qui etiam a dextra oris ipsius
aliquantum in longum erumpens in medio medietatis
spatii, quod inter capita lupi et ursi est, formam
capitis cervi accipit, ex cujus etiam ore velut
alius flatus veniens in eadem medietate finitur, quoniam
partes illas ventus iste petens, in medio medietatis,
quae inter occidentem et septentrionem est,
ad naturam cervi se convertit, ita ut ibi collateralis
sibi ventus exiens, quemadmodum cervus fortiter
pungendo, velociterque currendo, flamina sua usque
ad medietatem ipsam emittat. A sinistra vero
oris ejusdem lupini capitis flatus, qui ab ipso ore
procedit, se prolongans, in medio etiam medietatis
spatii quod inter capita lupi et leonis est, in caput
cancri cum duabus forficibus quasi cum duabus pedibus
surgit, de cujus quoque ore quasi alius flatus
exiens, in ipsa medietate residet, quia in partibus
illis idem ventus officia sua exercens, in medio medietatis,
quae inter occidentem et austrum est, ad
naturam cancri ante et retro incedentis revertitur,
quoniam ibi collateralis ejus ventus procedens, in
instabilitate ut cancer nunc hac nunc illac flando
ad praedictam medietatem se diffundit. Qua autem
spatiorum mensura capita haec ab invicem distant,
eadem mensura et forma flatus eorum hinc et hinc
in longitudine extenditur, ut et de aliis superius dictum
est, quia mensura qua venti isti a se separati
sunt, illa etiam et spiramina flatuum suorum emittunt,
quoniam ventus ad ventum flatus suos dirigit,
ipsique in occursu illo metam suam non transcendunt,
nec ventus ventum flando supergreditur,
nisi hoc ex judicio Dei fiat. Quod si divino examine
judicante, interdum acciderit, terrores ibi fiunt,
plurimaeque adversitates malorum illic insurgunt.

Quare et haec sicut superiora capita ad hominis imaginem
spiramina sua dirigant, et moralis horum
intellectus.

XXI. Ipsaque in rotam praemonstratam, et ad
imaginem hominis in ea stantem spiramina sua mittunt,
ita ut iidem venti mundum et hominem omniaque
quae in mundo sunt viribus et officiis suis
retineant. Itaque cum quilibet fideles caduca terrenarum
cupiditatum justis exemplis quasi sub pedibus
suis bona operando conculcant, quasi de
aquoso aere ex ipsis sanctis operibus ut lupus infernales
poenae denudatae prodeunt, quia cum illi peccare
desistunt, ad viam rectitudinis tendentes, infernales
poenas, quae animas devorant se pertimuisse
demonstrant. Quae cum quasi flatum scilicet
contritionem in corde hominum ex ore suo quod
est a voracitate sua perducunt, quoniam fideles illas
abhorrent, eadem contritio quamvis homo prospere
in actibus suis incedat, secundum Deum se
prolongans, in plenitudine perfectionis quae inter
infernales poenas et corporalem tribulationem est,
formam capitis cervi, id est fidei accipit, ex cujus
etiam ore, id est virtute, alius flatus videlicet
sanctitas veniens, in eadem perfectione permanet.
Cum enim homo infernales poenas timet, corpus
suum variis tribulationibus miseriarum tamdiu
multoties conterit, quousque ad perfectionem illam
pertingat, in qua totus in fide ardeat, credens
quod Deus eum ab infernalibus poenis eripiat, sicque
sanctitas in eo surgit, cum saecularia opera
abjiciens spiritalibus se totum immergit. Cum vero
a sinistra adversitate voracitatis praedictarum infernalium
poenarum homo permissione Dei quamplurimis
calamitatibus corporaliter castigatur, contritio
quoque in cor illius ascendit, et cum se nullam
prosperitatem praesentis vitae habere considerat,
se ab inde extendens, et sic ad plenitudinem perfectionis
quae inter infernales poenas et judicium
Dei est pertingens, in caput cancri, videlicet fiduciae,
quae nunc spem nunc dubium habet, surgit,
quia homo opera sua in Deum ponens, modo remissionem
delictorum suorum se obtinuisse sperat,
modo dubitat, sed tandem de fiducia alius flatus
qui constantiam designat exiens, illum ad perfectionem
hanc virtutum perducit, ut deinceps de bonitate
Dei nihil haesitet. Tenore autem quo assertiones
istae a se discretae sunt illo etiam et efficacia
operationum ipsarum protelatur, quoniam infernales
poenae, quamvis metuendae sint, cum homo
propter timorem illarum se in contritione affligit,
fidem tamen cum sanctitate, fiduciam quoque
cum constantia robustiores reddunt, ita ut cum infernus
timetur, homo in omnibus cautior judicetur.
Et hae omnes visionem Dei, qui cuncta comprehendit,
inspicientes, hominem etiam ut voluntatem
Dei perficiat, virtute virium suarum impellunt. Nam
infernales poenae, ut Deus timeatur, faciunt, quia
cum homo poenas veraciter timet, peccare desistit,
atque cum bona exempla in aliis hominibus videt,
plurimas indignationes in semetipso multoties suffert,
ita ut cum illas patienter portat, in omnibus
operibus suis sanctitatem demonstret. Sed cum per
sustentationem bonorum operum prospere incedit,
nulla adversa patiens, virtute illorum ad velocitatem
rectitudinis se conjungit, ita ut prosperitatem
temporalium habens, gratiae Dei nihil haesitans, fiducialiter
se commendet, quatenus etiam caducis
rebus velut in ante gradiens sic utatur, ne aeternis
in coelestibus post se vadens privetur. Qui autem
viriditate Spiritus sancti caret, in infidelitate suffocatur,
in pravisque actibus consumitur, submersionemque
tartaream incurrit, quoniam gratiae Dei
se commendare non studuit. De hoc loquitur Isaias
servus meus, dicens:

Verba Isaiae ad idem pertinentia, et quomodo accipi
debeant.

XXII. &#171;Auferam sepem ejus, et erit in direptionem,
diruam maceriam ejus, et erit in conculcationem,
et ponam eam desertam. Non putabitur, et
non fodietur, et ascendent super eam vepres et
spinae, et nubibus mandabo ne pluant super eam
imbrem (Isa. V).&#187; Quod sic intellectui patet: Omnis
qui in Deum non confidit, nec attendit quomodo
a Deo creatus sit, sed eum reprehendit tanquam
in peccatis ipsius culpabilis sit, et quasi
recta itinera in eo non constituerit, nec vult aspicere
ortum et occasum solis et lunae ac stellarum,
quas Deus in coelum posuit, nec ventum cum aere,
nec terram cum aquis, et caeteris creaturis, quae
omnia Deus propter hominem creavit, quatenus
in omnibus his cognosceret ad quantum honorem
creatus esset, me qui sine initio, et sine fine
sum contemnit, atque omnem creaturam destruit,
nec illam, nec seipsum perfecte cognoscit. Unde
et ego auferam defensionem ejus, quoniam alium
adjutorem non habet, et alieni a vita eum diripient,
diruam quoque minutionem ipsius, et a daemonibus
conteretur, et sic a bonis angelis deseretur.
Nam omnis connexio concupiscentiarum illius
auferetur, et canibus bestiisque distribuetur, quia
minus quam animalia me cognovit, cum illa ut
creata sunt faciant, quapropter etiam ut stercus
conculcabitur, atque ab omni beatitudine deseretur.
Sed et in numerum filiorum Dei non ponetur,
nec sarculo fidei de peccatis suis evertetur, quia
illum imitatus est, qui similitudinem Dei habere
voluit, qui a nullo processit, et sine fine est. Et
ideo quoque per superbiam insurgunt in eo dissensiones
et irae, furores, qui eum omnino ab omni
gloria supernae haereditatis scindunt, atque hoc
modo Spiritus sancti rore et gratia carens, in tantam
ariditatem vertitur, ut nullum fructum bonorum
operum praeferat. Sed ut homo a Deo quaerit,
quatenus horrida potestas sedetur, et ea quae sibi
necessaria sunt concedantur, sic etiam a Deo postulet,
ut mala scientia in ipso superetur

Quare principalis ventus australis in dextera parte
ejusdem imaginis velut caput leonis in circulo lucidi
ignis ostendatur; cur etiam duo collaterales
venti ejus alter in serpentis, alter in figura capitis
agni conspiciatur.

XXIII. Sed ad dexteram praedictae imaginis hominis,
in signo lucidi ignis, velut caput leonis aspicis,
quod ab australi plaga ad prosperitatem hominis
directum, de supradicto elemento lucidi ignis
leonem quasi principalem australem ventum exeuntem
demonstrat, quoniam ut leo fortis est, et in
fortitudine sua voluntatem suam exercet, ita et
ventus auster in igne et ab igne fortis et praeceps
existit, atque cum dies in longitudine se protrahunt
potens est, et in eadem potentia collisionem et diruptionem
nubium, ac pericula in repentina emissione
imbrium parat. Et cujus ore quasi flatus egrediens
ab utraque parte oris ejusdem aliquantum prolongatur,
quia de plaga hac australi idem ventus
procedens se in utramque partem sui, videlicet hac et
illac extendit, et sic etiam in dextera parte in caput
serpentis, in sinistra autem in caput agni formatur,
quoniam in dextrali parte ventus iste naturam serpentis
sibi assumens, qui leniter supplicat, acriter
autem insidias ponit, quemadmodum serpentes aliquando
lenes flatus producit, sed interim etiam fortes
punctus et ictus emittit; in sinistrali autem in agnum
qui mitis et lenis est vertitur, quia in eisdem partibus
suavem et non periculosum se ostendit. Et
caput serpentis in medio medietatis spatii quod inter
caput leonis et lupi est se ostendens, velut flatum
emittit, qui se ad eamdem medietatem extendit,
ac flatui qui de capite cancri egreditur, quod inter
caput lupi et leonis est se conjungit, quoniam juxta
naturam serpentis, ut supra demonstratum est, ventus
iste principali vento austri collateralis, in medio
medietatis longitudinis illius, quae inter austrum et
occidentem existit emergens, spiramina sua usque
ad eamdem medietatem, quae inter austrum et occidentem
est extendit, nec terminum hunc quemadmodum
nec alii nisi ex judicio Dei transgreditur,
ibique flatum de collaterali vento surgentem, qui
inter occidentem et austrum est excipit. Nam si
longitudo spatii quae inter austrum et occidentem
est, in partes quatuor dividitur, terminus ab austro
partis primae, qui et initium est partis secundae,
medius est inter initium partis primae, ac terminum
partis secundae, terminusque partis secundae, qui et
initium est partis tertiae, medietas longitudinis illius
est, quae inter austrum et occidentem est. Eodem
quoque modo finis ab occidente e contra partis primae,
qui et initium est e contra partis secundae, medius
est inter initium ibidem partis primae, ac finem
illic partis secundae, terminusque ibidem partis secundae,
qui et initium illic est partis tertiae, medietas
longitudinis hujus est, quae e contra inter occidentem
et austrum existit, ubi et collaterales venti
sibi occurrunt. Sicque venti isti tam principales
quam eorum collaterales inter orientem et austrum,
inter austrum et occidentem, inter occidentem et
septentrionem, ac inter septentrionem et orientem
aequali modo ad invicem connexi, ab invicemque
discreti sunt, ut praefatum est. Caput autem agni
in medio medietatis spatii quod inter caput leonis
et leopardi exstat apparens, quasi flatum producit,
qui se ad ipsam medietatem prolongans, flatui qui
de capite cancri quod inter caput leopardi et leonis
est, in conjunctione occurrit, quia secundum naturam
agni, ut supra ostensum est, alius collateralis
ventus in partibus istis, id est in medio hoc spatio
quod inter austrum et medietatem hanc longitudinis,
quae inter austrum et orientem existit, oritur.
Is etiam flatum suum ad eamdem medietatem dirigit,
ibique spiramini, quod de vento naturam cancri
imitantis, qui inter orientem et austrum exsurgit,
strepitu suo obviam venit, ita ut ibi multoties quamplurimi
terrores et collisiones ex congressu eorum
fiant. Sed et secundum spatia quibus capita haec a
se separata sunt, longitudo flatuum eorum procedit,
quemadmodum et de superioribus capitibus flatibusque
eorum praemonstratum est, quoniam juxta
longitudinem, qua initia ventorum istorum a se discreta
distant, et spiramina flatuum suorum usque
ad loca illa emittunt, in quibus exsurgunt, in quibus
etiam spiramina eorum sibi occurrunt.

Quare haec, ut et anteriora capita, in rotam et in
imaginem eamdem flatus suos emittant.

XXIV. Et in praefatam rotam, et ad praedictam
humanam imaginem ipsa flare se ostendunt, quia
venti, tam principales quam isti qui eis collaterales
sunt, mundum universum ac hominem, in quo omnes
creaturae latent, fortitudine sua conservant, ne
in defectum cadant. Collaterales enim venti pennae
principalium ventorum sunt, et assidue quamvis
leniter cum aere flare non cessant; principales vero
venti in fortissimis viribus nonnisi ex judicio Dei
ad vindictam circa finem mundi provocantur. Nam
auster et septentrio judicio Dei collateralibus ventis
suis secundum quod voluntas Dei est immittunt,
auster scilicet magno calore, magnaque inundatione;
septentrio autem in fulgure, in tonitru, in
grandine et frigore. Venti namque principales, videlicet
orientalis et occidentalis, collaterales ventos
suos ad judicia Dei facienda, remissius et tardius
provocant; sed tamen cum eos per voluntatem Dei
ad haec excitant, hoc in aestate aut per frigus, aut
per siccitatem, seu in hieme aut per calorem, aut
per pluviam, aut per similia mala faciunt, quae
terrae et hominibus contraria et nociva sunt. Et
sicut venti orbem terrarum viribus suis tenent, ita
etiam in officiis suis faciunt hominem scire et intelligere
quid operaturus sit. Cum autem iidem venti
flatus suos super terram emittunt, eos etiam sub
terra dispergunt, atque ibidem in quibusdam locis
quasdam subterraneas cavernulas intrantes cum
exitum non habent terram movent; sed ubi exitum
habent, ibi oriri a quibusdam hominibus videntur,
cum illic non oriantur, sed in superioribus elementis,
ut praefatum est, se tam sub terra quam super
terram dispergentes.

Quod homini diligenter investigandum sit quomodo
haec omnia ad salutem animae suae, et ad Dei judicia
peragenda nihil inexaminatum relinquentis
respiciant.

XXV. Quomodo autem omnia haec ad salutem
animae respiciant homo intelligat, quia quod in signo
lucidi ignis divinam potentiam designantis,
velut caput leonis, id est judicium Dei, quod terribile
est, aspicitur, hoc ideo est, quoniam Deus
justa aequitate omnia dijudicans, nihil inexaminatum
relinquit. Idem enim judicium in virtute sua
ad rectitudinem se hinc et hinc extendens, homini
prospere incedenti, caput serpentis, quod prudentiam
significat, proponit, in adversitate autem laboranti,
caput agni, scilicet formam patientiae demonstrat.
Nam necesse est ut homo in prosperitate
judicium Dei prudenter timeat, quatenus dolositatem
astutiamque malorum fugiens, in vana securitate
viam veritatis non deserat, et in adversitate
sub eo judicio patientiam habeat, sciens quod Deus
tortuositatem in operibus hominum dissimulando
multoties tolerat. Et caput serpentis, videlicet prudentia
in plenitudine perfectionis, quae inter judicium
Dei et infernales poenas est apparens, velut
flatum, id est providentiam, de se procedere facit,
quia dum homo per judicium Dei exterritus, prudenti
animo infernales poenas metuit, ne illas ex
merito patiatur, per bona opera studiose providet,
quae se hoc modo ad perfectionem rectitudinis extendens,
constantiae, quae de capite cancri, id est
de fortitudine fiduciae, oritur, quae inter infernales
poenas et judicium Dei est conjungitur, quoniam
fidelis ut ad vitam aeternam sibi quaelibet bona provideat,
in hoc constans esse studet. Caput autem
agni, quod patientiam designat, in plenitudine perfectionis,
quae inter judicium Dei et timorem Domini
est, apparens, quasi flatum, scilicet mansuetudinem
producit, quae etiam ad rectam perfectionem
perveniens, constantiae quae de vera fiducia
quae inter timorem Domini et judicium Dei est se
associat, quia beatus homo cum patiens ad opprobria
est, et etiam mansuetum se in his ostendit,
constantiam ut bono fine consummetur, amplecti
debet.

Quia nulli ordo virtutum a se vel in se discretus
negligendus sit, quoniam virtutis effectus homnem
ad justitiam vel rectitudinem coelestium perducit.

XXVI. Sed secundum quod ordo earumdem virtutum
a se et in se discretus est, ita quod virtus
haec vires istas, illa vires illas ostendit, sic et operationes
eorum in hominibus sunt, quemadmodum
et de caeteris virtutibus intelligendum est, quoniam
voluntatem bonam opera bona sequuntur, eodemque
modo ad scientiam Dei declinantes, quia in
scientia Dei sunt, hominem ad quamque justitiam,
et ad rectitudinem coelestium pariter perducunt.
Omnes enim virtutes ad salvationem hominis festinanter
currunt, quamvis in uno homine pariter non
appareant. Nam judicium Dei hominem exterret,
ipsumque examinat, nec opus hominis relinquitur,
quod judicio Dei non excutiatur, quia judicium
Dei justum omnia juste dijudicat. Sed et prudentia
vires suas cum providentia homini immittit, quatenus
luxum saeculi prudenter abjiciens, castitatem
amplectatur; patientia vero cum mansuetudine ipsum
tangit, ut tentationes carnis patienter quoque
sufferat, quoniam in utroque sexu, viri scilicet et
feminae, ardor carnalis concupiscentiae virtutibus
istis sine taedio negligentiae sopiendus est. Quapropter
nullus fidelium ipsas negligenter habeat, ne
eum in ariditate desiccatum, aut in concupiscentiis
carnalibus suffocatum relinquant, sed eas bonis
operibus imitetur, quatenus ipsum in omni sanctitate
conservent. Si autem homo Deum negligit,
justo judicio ipsius etiam corporales castigationes,
ut praedictum est, saepius incurrit, ita ut tam de
superioribus quam de subterioribus elementis, et
creaturis, et in calore et frigore, in siccitate et
humiditate, ac in aliis multimodis pressuris, flagello
Dei subjaceat, quia constantiam virtutum non
inspiciens, intelligere noluit quid facere deberet.
Cum enim virtutes in spiritualibus causis homines
imbuunt, in carnalibus quoque prudentes illos faciunt,
ita ut cum nondum in illis palam apparent,
ad timorem Domini ipsos silenter multoties concutiant.
Sed cum se in eis manifestant, ita ut illi virtutes
aperte per charitatem colant, tunc timorem
Domini prius ipsi in temporalibus habuisse videbuntur,
cum nunc magis propter desiderium coelestium
quam propter metum infernalium poenarum
a carnalibus se subtraxerint, et ad spiritualia converterint
per fortitudinem beatarum virtutum roborati,
quemadmodum David testatur, ubi in voluntate
mea dicit:

Testimonium de psalmo CXVII ad hoc consonans, et
quomodo intelligendum sit.

XXVII. &#171;Dextera Domini fecit virtutem, dextera
Domini exaltavit me, dextera Domini fecit virtutem.
Non moriar sed vivam, et narrabo opera Domini.&#187;
Quod sic intellectui patet: Homo primitus
per timorem Dei et gehennalium poenarum a sinistra
declinat, ac postea per amorem Dei ad dexteram,
id est ad desideria coelestium bonorum ascendit.
Quod dum facere incoeperit, fortissima arma
sibi induit, quia bonam scientiam a mala separavit.
Unde et huic duplici scientiae oculus comparatur,
qui aquosum circulum infra albedinem suam situm
habet, quemadmodum et vas speculum in se continet,
quoniam mala scientia, quae per sinistram
intelligitur, est velut vas bonae scientiae quae per
dexteram accipitur. Nam dexter oculus bonae scientiae
ubique circumspicit et considerat quod carnalis
concupiscentia inutilis est, et lucem veritatis non inspicit,
et quod cum incestis operibus exsultat, post
per tristitiam quasi aquosa submersione suffocatur.
Itaque dextera pars bonae scientiae ad Deum se levat,
et malam delectationem conculcat, atque tristitiam
abstrahit. Sic ergo dextera Domini, id est
fortitudo ejus facit virtutem hanc, ut homines eum
per fidem cognoscant, et opera sua in timore ipsius
operentur, atque eadem dextera per poenitentiam
exaltat me, qui prius in peccatis sordueram,
necnon et ipsa facit virtutem post poenitentiam peccatorum
meorum, ita ut tanto desiderio in amore
Dei ardeam, quatenus inde saturari non possim.
Unde etiam in peccatis non moriar, quando per
poenitentiam eorum resurgo, sed per veram et puram
poenitentiam quam ad Deum habeo, in aeternitate
vivam, et sic de morte ereptus, narrabo mirabilia
Domini in timore et amore ipsius, quoniam
morti me non tradidit, sed me de infernali perditione
eripuit.

Quare principalis septentrionalis ventus a sinistra
parte illius humanae imaginis quasi caput ursi in
circulo nigri ignis appareat; cur etiam duo collaterales
ejus venti alter in agni, alter in forma capitis
serpentis videatur.
XXVIII. Ad sinistram vero praefatae imaginis in
signo nigri ignis quasi caput ursi apparet, quod a
septentrionali plaga multoties contrarium homini
de nigro igne velut ursum principalem ventum,
scilicet septentrionalem, in periculis tempestatum
saepius prodire ostendit, quoniam ex nigro igne est.
Et ideo etiam quemadmodum ursus in ira submurmurat,
et ut ille in natura sua nequam existit, ita
et ventus iste quasi submurmurando commotiones
et strepitus ac pericula in tempestatibus aliquando
parat. Sed quod velut flatum ex ore suo dat, qui
etiam ad dextram et ad sinistram oris ipsius aliquantum
in longum se extendens, ad dextram in
caput agni desinit, ad sinistram vero formam capitis
serpentis accipit, hoc designat quod ventus
hic a praefata septentrionali plaga exiens, et ab
utraque parte sui in longum procedens, ad dextram
in lenitate naturae agni, qui lenis et non periculosus
est, transit, quoniam in partibus illis ventus idem
se interdum mitem ostendit. Ad sinistram autem
serpentem imitatur, qui leniter quidem primum
labitur, sed postmodum praecipitanter movetur, et
cum sic nihil praevalet, hominem timens, supplicare
incipit, quia et ventus iste illic quasi deceptuose
sine strepitu in primordio progreditur, sed
tandem cum periculo velut dolosum et immitem se
demonstrat, et cum homines se jam perire putant,
iterum in lenitatem revertitur. Ex ore autem capitis
agni hujus, quemadmodum alius flatus, usque
ad medietatem spatii quod inter capita ursi et leopardi
exstat, se prolongat, quoniam ad similitudinem
agni ventus iste principali vento, qui de plaga
septentrionis procedit collateralis, usque ad medietatem
extensionis quae inter septentrionem et
orientem est, vires suas flando emittit, quia in partibus
illis velut agnum se mitem ostendit, quamvis
alibi quasi in ira grassetur. Sed ex ore capitis serpentis
istius, sicut alius flatus, usque ad medietatem
spatii, quod inter capita ursi et lupi est, se extendendo
procedit, quoniam ut natura serpentis est,
sic ventus iste, vento septentrionali in latere vicinus,
ad partes illas pervenit ubi medietas longitudinis
illius existit, quae inter principalem ventum
septentrionis ac principalem ventum occidentis extenditur,
nunc vires suas blande, nunc velut in
dolo praecipitantes exercens. Sed similitudo flatus
illius, qui de dextra parte oris ursi usque ad caput
agni venit, similitudo quoque ejusdem flatus, qui
de sinistra parte ipsius oris usque ad caput serpentis
procedit; flatus etiam qui ex ore capitis
agni usque ad demonstratam medietatem spatii,
quod inter capita ursi et leopardi videtur exit, flatusque
qui ex ore capitis serpentis usque ad medietatem
spatii inter capita ursi et lupi exstantis
prolongatur, unius et aequalis longitudinis sunt,
quoniam septentrionalis ventus, scilicet principalis,
ex utraque parte sui ad ventos qui sibi in subjectione
collaterales sunt, pari extensione prolongatur.
Venti quoque ipsi collaterales, et ad orientem
et ad occidentem vergentes, eodem longitudinis
tenore finem accipiunt, quo et principalis ventus,
qui initium eorum existit, ut supra dictum est, finitur.

Quare etiam ista sicut et superiora capita in rotam
et ad imaginem eamdem impetus flatuum suorum
convertant.

XXIX. Capita quoque haec omnia in supradictam
rotam atque ad praefatam imaginem hominis flatus
dant, quia praedicti venti flatibus virium suarum
circuitum orbis continent, et hominem in eo degentem,
ne in defectu pereat, ad utilitatem suam
respicere instigant. Itaque cum quilibet ventus omnium
praedictarum qualitatum, sive naturaliter sive
per dispositionem Dei flatus suos extulerit, nullo
obstaculo obsistente, corpus hominis penetrat,
illumque anima suscipiens ad interiora, ad quodlibet
membrum corporis quod naturae illius convenit,
naturaliter ducit; sicque per flatus ventorum homo
aut confortatur, ut supra dictum est, aut destituitur.
Sed et homo cum prosperitatem saecularium
habet, a judiciali igne, qui vindicta Dei est, quemadmodum
ursus, corporalis tribulatio egrediens
illum constringit; nec eum secundum voluptates
suas procedere permittit, sed velut flatum, scilicet
miseriam, de tenore suo tam in prosperitate quam
in adversitate ipsius protelans, in humilitate paupertatem
spiritus eum desiderare et habere facit,
ita ut ille hoc modo juste incedens, quasi in capite
agni patientiam amplectatur, mala quoque devitans,
velut in capite serpentis prudentiam imitetur.
Nam per corporales tribulationes homo multoties
pervenit ad divitias spiritales, atque per easdem
divitias superna regna adipiscitur. Ex ore autem
capitis agni, patientiam, ut supra dictum est, demonstrantis,
alius flatus, id est mansuetudo, ad
perfectionem quae inter corporalem tribulationem
et timorem Domini est, perveniens; sed ex ore capitis
serpentis, prudentiam designantis, alius flatus,
videlicet providentia, ad perfectionem, quae inter
corporalem tribulationem et infernales poenas existit,
procedens, hominem per vindictam Dei castigatum,
ut terrena contemnat, et ut ad coelestia
anhelet, quomodo etiam superius de eis ostensum
est, commonent. Nam et principia et fines praefatorum
mysteriorum in factis et in significationibus suis
unius et aequalis studii ad eruditionem hominis
existunt, quamvis diversa opera habere videantur;
et omnia quae scientia Dei saluti animae convenientia
demonstrat, ad ereptionem illius perducunt,
hominemque ut corpore et anima Creatori suo fideliter
adhaereat, viribus suis impellunt. Quapropter
homo seipsum ad sanctitatem confortet, ita ut
carnalia desideria fugiat, et ut luxus fetentium vitiorum
abneget; Deoque, qui continentiam et castitatem
diligit, sapienter deserviat; nec supramodum
aridus, nec supramodum humidus in opere
virtutum sit, quoniam qui carnem suam nec castigare
nec constringere voluerit, in interitum animae
ibit. Qui vero seipsum domando virtutes amaverit,
et amando retinuerit, animam suam in vitam aeternam
collocabit, cum a Domino corripitur et castigatur,
sicut et David per me inspiratus loquitur
dicens:

Verba David in eodem psalmo CXVII, ad eadem competentia,
et explanatio ipsorum.

XXX. &#171;Castigans castigavit me Dominus, et
morti non tradidit me.&#187; Quod sic intellectui patet:
Homo casualis et indisciplinatus multoties existit,
nec timidus est, nisi omnes venae ipsius doloribus
infundantur. Unde et diabolus primum hominem
decepit, cum magnam vanitatem iniit, esse cupiens
quod esse non debuit, et idcirco etiam magna
tristitia cum dolore illi infusa est. Nam ex labore
homo timorem habet, ex vanitate autem oblivionem,
et ex praevaricatione legis stultam fiduciam.
Sed omnia haec timor Domini excellit, quia homo
per timorem coram Deo tremiscit, et quod in multis
aliis nulla utilitas sit veraciter cognoscit. Timor
enim in homine praecurrit, ac postea charitatem
amplectitur, ubi homo Deum diligit, considerans
quomodo eum placare possit, quatenus iniquitatis
suae non recordetur, Sed cum homo Deum in amore
quaerit, Deus illum saepe cum laboribus castigat,
ita ut ille fiducialiter dicat: Flagellis suis castigans
castigavit me peccatorem ille qui Dominus
omnium est; sed tamen in eadem castigatione, qua
me flagellat, morti infernalium poenarum non tradidit
me, quia illum amando quaesivi, et peccata mea
illi confessus sum, atque in ipsa patiens et prudens
sum, quando judicia ejus super culpas meas recta
cognosco, et cum duabus alis, scilicet scientiae boni
et mali, ad illum volare studeo, ita ut cum dextra
ala sinistram mihi subjiciam, quatenus recto et
aequali tramite incedam.

De septem planetis in diversis circulis rotae supradictae
imaginis distinctis intervallis apparentibus.

XXXI. Sed et super caput praedictae imaginis
septem planetae sursum ab invicem designati sunt;
tres in circulo uno lucidi ignis, unus etiam in subjecto
illi circulo nigri ignis, tres autem in subjecto
illi circulo puri aetheris, quoniam ab oriente initia
sua quilibet eorum sumens, alterque alterum in altitudine
circuitus sui transcendens, cum cursum
suum compleverit, iterum versus orientem, ut currere
possit, ortum suum repetit. Et tres in praedicto
lucido igne, unus etiam in subjecto illi circulo
nigri ignis; tres autem sub ipsis in puro aethere
cursus suos habent, quoniam hi qui in eodem igne
currunt, ab ipso igne ad ignes suos excitantur, idemque
ignis a viribus illorum ad ardorem suum confortatur,
quemadmodum ligna ab igne incenduntur,
et ut ignis per ligna ad ardorem roboratur. Et tres
sunt, quia si plures essent, eumdem ignem nimis ardere
facerent, eumque circuitionibus suis confunderent;
vel si pauciores forent, idem ignis, conveniente
juvamine destitutus, in ardore suo torpesceret.
Et primus spendore suo splendorem solis illustrat,
secundus vero ardore suo ardorem soli administrat;
tertius autem cursu suo cursum solis ad rectitudinem
retentat. Cum his enim sol circumdatur, dirigitur
et retinetur, quatenus firmamento omnique mundo
rectum temperamentum calore et splendore suo tribuat.
Sed tres qui in praedicto aethere, puritatem a
superiore igne et a subteriore aqua habente, discurrunt,
ab eodem ad puritatem splendoris examinantur,
puritateque sua ipsum perfundunt. Et non plures
nec pauciores quam tres sunt, quoniam ad confortationem
puritatis illius nec superabundant, nec
minus sufficiunt, sed congruenti temperamento ei
assistunt, nec superfluitate ipsum aggravant, nec
tenuitate destruunt. Et qui in eodem aethere primus
super lunam est, illi ad incrementum succurrit,
eamque protegit, ne supramodum accendatur; secundus
autem, qui proximus ipsi existit, eam in detrimento
conservat, ne tota dissolvatur. Isti lunam quasi ministerio
suo percurrunt, et subsequuntur, eamque ad
totius mundi temperamentum distincte et convenienter
exhortantur.

Quomodo iidem planetae a Deo mundi conditore in
firmamento dispositi sint, et de variis ipsorum efficientiis.

XXXII. Versus austrum autem ad latus ejusdem
imaginis, nec non et sub pedibus ipsius, sol eodem
modo ac ordine signatus et distinctus, in circulo
suo apparet, quia et ad austrum et ad occidentem
currit, non tamen ita ut sub pedibus hominis sit,
sed quod in occidente cum revolutione firmamenti
occidua mundi petens, a plaga septentrionali declinet,
et iterum in oriente cum eodem firmamento
resurgat. Et a medio summi signi primique planetae,
qui supra caput ejusdem imaginis signatus est, velut
radii quidam exeunt, quorum unus ad signum solis
descendit, significans quod a fortitudine principalis
hujus planetae, qui in oriente primitus ostenditur,
quoniam ibi lux diei procedit, radii fortitudinis prodeant,
quorum unus ad solem dirigitur, illi succurrens
cursumque ipsius temperans, ne ignes suos supramodum
excutiat. Sed unus ad dextrum pedem
capitis cancri quod a capite leopardi procedit radiat,
quia a parte illa cui ventus iste obvius est idem planeta
surgens, radium ad robur egressionis illius ante
et retro incedentis, et a principali vento orientis,
cui collateralis est, procedentis mittit, cum stabilitate
sua retinens, ne plus procedat quam sibi a Deo
permissum est. Unus vero ad dextrum cornu cervini
capitis, quod etiam ab eodem capite leopardi exit,
se extendit, quoniam ab hac parte ejusdem planetae
radius alius veniens, fortitudini venti hujus, qui illic
principali vento egreditur resistit, impulsus illius compescens,
quatenus flatus suos ad rectitudinem convenientis
necessitatis emittat, quemadmodum vir qui
brachia inimici sui retinet, ne aut se aut alios occidat;
sic creatura per creaturum continetur et unaquaeque
ab alia sustentatur. A medio quoque signi planetae
secundi, ut radius quidam super signum solis
se declinat, quia vires suas planeta iste demonstrans
radio suo solem contingit, eum ad lenitatem
demulcens. Atque alius ad caput agni, quod
a signo capitis leonis venit, egreditur, quoniam a
forti parte ejus claritatis, radius ad initium collateralis
venti mansuetudinem designantis, qui de
majori vento australis plagae procedit, extenditur,
illum tenens ne lenitatem suam ad ferocitatem immutet,
sed ut in ea sine petulantia perseveret. Et
alius ad praedictam lineam quae in firmamento a
principio orientalis partis praefatae rotae, velut ad
finem occidentalis partis ipsius, versus septentrionalem
ejus plagam extenditur, capite agni illic superius
posito, quod a signo capitis ursi exit, dirigitur,
significans etiam quod a robusto splendoris illius
tenore radius veniens, ad excursum alterius
collateralis venti, qui de supradicto majore vento
septentrionalis partis exit, ducitur, temperamento
suo illi resistens, quatenus aequali modo flatus suos
emittat. Signum etiam tertii planetae a medio sui,
quemadmodum radium unum ad signum solis extendit,
quia hic planeta ut superiores, robore fortitudinis
suae et splendore proprii ardoris soli assistit,
eique in temperamento ministrat, velut servus
domino suo deservit, cum ad omnem voluntatem illius
celeriter promptus et paratus est. Alium autem
ad caput serpentis, quod a signo capitis leonis procedit,
dirigit, demonstrans quod a virtute sua radius
ad principium collateralis venti nunc astutiam,
nunc prudentiam ostendentis, quia de principali
vento australi oritur se extendit, flatusque illius
comprimendo retinet, ne supramodum in motibus
suis grassetur. Sed alium ad praefatam lineam versus
caput serpentis, quod a signo capitis ursi egreditur;
prolongat, significans quod etiam a strenua
parte ardoris sui in quo ipse viget, splendor quoque
ad initium collateralis venti, velut versutiam et
acritatem in motione sua saepius exercentis, qui
etiam de principali vento septentrionalis plagae procedit,
extenditur, fortitudini illius resistens, ne
ampliorem laesionem et periculum hominibus faciat,
quam judicium divini examinis ipsum permittit,
quemadmodum et de aliis superius ostensum est.
Et praedicti planetae suffraganei solis sunt, et sine
ipsis sol esse non posset, caloremque soli addunt,
quemadmodum visus, auditus et odoratus cerebro
calorem et vires subministrant.

Ut autem vides, solis quoque signum quasi quosdam
radios de se emittens, alio praedictum signum
capitis leopardi, alio signum capitis leonis, alio signum
capitis lupi, non autem signum capitis ursi
tangit, quoniam sol maximus planetarum existens,
totum firmamentum igne suo calefacit et roborat,
orbemque terrarum splendore suo illuminat, principalique
vento orientali, necnon australi ac occidentali,
viribus fortitudinis suae resistit, ne terminos
ipsis a Deo constitutos excedant. Ventum autem
septentrionalem non tangit, quoniam ille quasi inimicus
solis existens, omnem splendorem luminis
dedignatur, quapropter et sol eum velut contemnens
non radium de se procedentem, sed tantum illi
viam itineris sui opponit, per quam furorem ipsius
reverberat, nec ad partes illas accedit, quia diabolus
ibidem Deo repugnando nequitiam suam demonstrat.
Alium autem radium super signum lunae,
quia eam calore suo incendit, quemadmodum sensualitate
et intellectu hominis totum corpus ipsius
tegitur. Alium velut super cerebrum, et usque super
utrumque calcaneum praefatae imaginis ipsum
extendendo figit, quoniam sol a summo usque deorsum
omni corpori hominis fortitudinem et temperamentum
immittit, cerebrum praecipue confortans,
ita ut intellectu vigens, cunctas vires corporis retineat;
et ut etiam superior pars hominis existens,
cum sensualitate omnia viscera ipsius perfundat, ut
sol terram illuminat. Sed cum aliquando elementa
sub sole tempestatibus diffunduntur, ignis solis obnubilatur,
velut eclipsis sit, quae errores significans
tunc ostenditur, cum corda et mentes hominum in
errorem vertuntur, ita ut recte in lege non ambulent,
sed invicem plurima certamina exerceant. Et
praefatus radius calcaneos hominis tangit, quoniam
ut cerebrum corpus reliquum regit, ita calcaneus
totum corpus hominis portat, et sic sol viribus suis
omnia membra hominis temperat, quemadmodum
et reliquas creaturas vegetat. Et a medio signi planetae
quinti, qui proximus sub sole est, quasi radius
quidam sursum ad signum solis ascendit, quia
fortitudine ministerii sui idem planeta soli subjectus
eum delinire contendit, ne ignes suos supra modum
emittat. Quidam vero ad caput cancri, quod a
signo capitis lupi exit, se extendit, designans quod
a robore ejusdem planetae radius ad initium collateralis
venti, qui a principali vento occidentalis
plagae egreditur, se expandit, instabilitatem illius
retinens, velut etiam de aliis supradictum est. Sed
quidam ad sinistrum cornu signi lunae se dirigit,
ostendens quod etiam a vigore suo radium ad debiliorem
partem lunae mittit, sive in augmento, sive
in detrimento sit; in augmento quidem ipsi subveniens,
ut tanto citius et fortius lumen suum recipiat;
in detrimento vero, ut tanto lenius absque
periculo decrescat. De medio etiam signi planetae
sexti, qui proximus super lunam est, velut radius
unus sursum ad signum solis tendit, quoniam a
forti robore ejus contiguam vicinitatem lunae habentis,
radius ad solem ascendit, ardorem illius
lenitate subjectionis suae ne in nimietate erumpat
retinens. Et alius ad dextrum cornu signi lunae dirigitur,
quia fortitudo ejus radium ad fortiorem partem
lunae mittit, ipsam retinendo, quatenus septentrionalem
plagam devitet, et ordinate in defectu
suo ad solem accedat, incensaque ab illo distincte
recedat. Alius autem ad caput cervi, quod a signo
capitis lupi procedit, extenditur, quoniam a robusto
claritatis illius splendore radius ad principium collateralis
venti, qui de principali vento occidentis
ebullit, se prolongans, repentinam velocitatem ipsius
reverberat, ne metam illam quam divina ordinatio
ipsi proposuit transeat, sed in recta extensione
procedat.

At signo quoque lunae, ut vides, quasi radius
super utrumque supercilium, ac super utrumque
talum praefatae imaginis radiat, quia luna naturali
virtute sua corpus hominis temperat, ita ut sicut
supercilium oculum ad visum conservat, et ut talus
hominem portat, sic per dispositionem Dei viribus
lunae membra hominis a sursum usque deorsum
temperantur, non tamen tanta perfectione, quanta
solis fortitudine, quoniam sol corpus hominis perfectius,
luna vero parcius ministerio suo tangunt.
Et luna cursum suum in calore et frigore peragit,
quoniam crescendo calida est, decrescendo autem
frigida; sol vero ab oriente usque in austrum in
ardore est, sed postea frigiditatem usque in occidentem
sibi attrahit. Luna quoque prius defectum
suum lumen de sole accipit, quia sol exstinctum
circulum lunae cum scintilla quasi cum lampade ex
ipso spirata accendit, et tunc illa in alto est; sed
postquam accensa fuerit in locum suum descendit.
Et ut sol circulum lunae accendit et illuminat, sic
etiam omnia subteriora, tam firmamenti quam eorum
quae sub firmamento sunt, firmat, et luna
adjutrix illius est, subteriora illuminando, quemadmodum
et ipse superiora et inferiora illuminat. Sed
et luna de aquosa humiditate, ac de nube quae sub
ipsa est, et de aere qui super terram est, multo frigidior
sole est; et sol multa perureret, si luna ill
non resisteret, quoniam ardorem solis luna frigido
humore suo temperat.

Sol itaque et luna hoc modo divina ordinatione
homini serviunt, eique aut sanitatem, aut debilitatem
secundum temperiem aeris et aurae inferunt,
quemadmodum ostenditur ubi signum
solis velut a cerebro usque ad calcaneum; signum
autem lunae quasi a supercilio usque ad talum
praefatae imaginis hominis radios suos mittunt.
Nam cum luna in incremento est, cerebrum et sanguis
hominis in ipso augmentatur; cum vero luna
in detrimento est, cerebrum et sanguis in homine
minuuntur. Si enim cerebrum hominis in uno statu
esset, homo frenesim incurreret, ita ut etiam magis
quam bestia indomitus appareret; et si sanguis in
homine secundum modum unum foret, ita ut nec
incrementum nec detrimentum in se sentiret, homo
citissime scinderetur, nec vivere posset. Et cum
luna plena est, cerebrum etiam hominis plenum
est; et tunc homo sensatus est; sed cum vacua est,
cerebrum quoque hominis vacuatur, et tunc etiam
homo vacuus sensu aliquantum est. Cum autem
luna ignea et sicca est, cerebrum quorumdam hominum
igneum et siccum est, et ideo illi in cerebro
infirmantur, ac minus sensati sunt, ita ut plenum
sensum ad quaelibet opera tunc non habeant. Sed
cum illa humida est, cerebrum etiam eorumdem
hominum supramodum humidum fit, et sic illi in
cerebro dolent ac sensu evacuantur. Cum vero luna
temperata existit, homo in cerebro et in capite sanitatem
habet, et in sensu viget, quia per temperiem
exteriorum elementorum humores qui in homine
sunt in quiete subsistunt, et per commotionem
ac inquietudinem illorum humores hominis
multoties disturbantur, quoniam absque temperamento
et servitio eorum homo vivere non posset.
Sed et, quomodo supradictum est, signum solis eodem
etiam modo et ordine quo supra verticem imaginis
hujus radiis suis ad praefata loca designatum
est, versus quoque dextrum latus ejus, nec non et
sub pedibus ipsius in praefato circulo suo ad eadem
loca signatum apparet, quia sol eodem statu et
circuitione quemadmodum in orientali plaga consistit,
et splendores radiorum suorum ad loca quae
praemonstrata sunt emittit, sic etiam in australi ac
in occidentali plaga, in supra demonstratis distinctionibus
et circuitionibus ad ipsa loca fulget fortitudine
circumvolutionis firmamenti, ab oriente per
austrum, in obliquo ad occidentem impulsus, quamvis
in itineribus suis contra motionem firmamenti
currere nitatur. Nam praedicti planetae contra firmamentum
ab occidente ab orientem circumferuntur,
quatenus igne suo ignem illius retineant, et ad
incendium instaurent, quoniam si cum illo ab
oriente in occidentem volverentur, ignis illius dum
ad anteriora festinaret, a retro instauratione carens,
torpesceret; quapropter contra illud paulatim
feruntur, ut ipso ad anteriora properante, ignem
ejus a torpore velut in dorso excutiant. Sed plagam
septentrionalem devitant, quia ibidem locus tenebrarum
in aquilone est, quoniam lux et tenebrae sibi
invicem non concordant. Hoc itaque modo praefati
planetae a Conditore mundi in firmamento dispositi
sunt.

Tu autem, o homo qui haec vides, intellige quod
ad interiora animae ista etiam respiciant.

Quid significet quod eorumdem planetarum tres in
circulo lucidi ignis, unus in spatio nigri ignis,
tres item in ambitu puri aetheris conspiciantur.

XXXIII. Super caput enim imaginis hujus septem
planetae sursum ab invicem signati sunt, tres
in praefato circulo lucidi ignis, unus etiam in subjecto
illi circulo nigri ignis; tres autem in subjecto
illi circulo puri aetheris, significantes quod
omnem intellectum hominis, septem dona Spiritus
sancti excellentia per tria tempora mundi, videlicet
ante legem, in lege, et in Evangelio. Sol etiam
in subjecto illi circulo nigri ignis positus Deum
omnipotentem designat, qui solus justo judicio contra
inimicos suos pugnavit et eos potenter superavit.
Tres autem in subjecto illi circulo puri aetheris
constituti demonstrant quod tres personae Divinitatis
in bono affectu subjectionis purae poenitentiae
homini veraciter colendae sint, ubi homo se totum
Deo subjecit, ita ut etiam versus dextrum latus
ejus, nec non et sub pedibus ipsius, sol eodem
modo ac ordine signatus et distinctus in circulo
suo ad praedicta loca appareat, quia in judicio Dei,
ac in salute animarum, et in exemplo bonorum
operum, eadem dona ipsa exhibitione, ut praemonstratum
est, in significationibus suis se declarant,
quoniam ut Deus timeatur pureque colatur,
judicium Dei salusque animarum ac exempla justorum
exhortantur.

Quorsum tres primi planetarum radios, qui in hac
visione ex eis procedere cernuntur, dirigant; et
quid tam per ipsos planetas, quam per radios eorum
designetur.

XXXIV. Quod autem a medio signi summi primique
planetae, qui super caput ejusdem imaginis
signatus apparet, velut radii quidam exeunt, quorum
unus ad signum solis descendit, hoc est quod
ab exoptabili praecellentique dono Spiritus sapientiae,
totam altitudinem intellectus hominis transgredientis
virtutes prodeunt, ex quibus exspiratio
sancta ad signum solis, id est ad Spiritum fortitudinis
descendit, illi se associans, quatenus in fideli
homine fortitudo sanctitatis sapienter incedat, ne
insipienter praesumat hoc facere quod complere non
possit. Sed unus ad dextrum pedem capitis cancri,
quod a capite leopardi procedit radiat, ostendens
quod in salute animarum exspiratio Spiritus sapientiae
propalata, ad rectum incessum fiduciae, quae
a timore Domini exsurgit, se dilatat, illam muniens
ita ut cum timore Domini in Deum confidat, nec
frivole misericordiam ipsius velut pro nihilo habeat.
Unus vero ad dextrum cornu cervini capitis,
quod etiam ab eodem capite leopardi exit se tendit,
quia in castigatione exspiratio rectitudinis se demonstrans,
ad fortitudinem fidei, quae etiam a
timore Domini oritur, se expandit, illam ad rectam
viam ducens, quatenus a diabolicis artibus se avertat,
cum hominem pro ignorantia veritatis castigare
non cessat. A medio quoque signi planetae secundi,
ut radius quidam super signum solis se declinat,
significans quod ex abundanti plenitudine
spiritus intellectus effusio intelligentiae ad spiritum
quoque fortitudinis accedit, in hoc etiam manifestans,
ut quilibet fidelis homo subtiliter intelligat,
forti animo se Creatori suo servire debere, ac diabolo
abrenuntiare. Atque alius ad caput agni, quod
a signo capitis leonis venit, egreditur, quoniam ut
homo ad Creatorem suum prospere incedat, exspiratio
de spiritu intellectus ad patientiam quae ex
judicio Dei procedit, extenditur, ostendens quod
cum homo patientiam imitatur, prosperitatem et
tribulationem aequo animo ferre debeat. Et alius ad
praedictam lineam, quae in firmamento principio
orientalis partis praefatae rotae velut ad finem occidentalis
partis ipsius, versus septentrionalem ejus
plagam extenditur, capite agni illic superius posito,
quod a signo capitis ursi exit, dirigitur; quia ut
quilibet fidelis contraria animae suae devitet, exspiratio
iterum a spiritu intellectus veniens ad rectitudinem
justitiae quae ab exordio bonorum factorum
in virtute Dei manentium usque ad finem ipsorum
diabolicas insidias de justis operibus segregans,
patientia illi a sursum assistenti, quae de corporali
tribulatione producitur, se extendit, hominem monens
ut cum judicium Dei ipsum castigat, castigationem
illam patienter sufferat, ne acrius feriatur.
Signum etiam tertii planetae a medio sui quasi
radium unum ad signum solis extendit, quod designat
spiritum consilii a virtute sua exspirationem
ad spiritum fortitudinis dirigere, quia quamvis haec
dona Spiritus sancti diversa nomina habeant, uno
tamen studio et opere hominem ad beatitudinem
perducunt, sicque spiritus consilii fortitudinem
temperat, ut homo ad Deum bene et ordinate se
erigat. Alium autem ad caput serpentis, quod a
signo capitis leonis procedit, dirigit, quoniam in
prosperitate verae salutis spiritus consilii exspirationem
suam ad prudentiam, quae ex judicio Dei
progreditur, dilatat, innuens quatenus homo prudenter
corpus suum castiget, ne si illud sine discretione
turbaverit, victus per stultam contritionem
in labore succumbat. Sed alium ad praefatam lineam
versus caput serpentis, quod a signo capitis ursi
egreditur, prolongat, quia ne homo adversitatem
animae incidat, praedictus spiritus consilii
exspirationem suam iterum ad rectitudinem justitiae
prudentia superius apparente, quae de corporali
tribulatione extenditur, se convertit, hominem qui
judicium Dei metuit, per hoc docens ut provideat,
ne supramodum illud timens, in desperationem cadat,
sed ut prudenter per consilium bonae inspirationis
illud evadat.

Quare sol medius eorum plures quam caeteri radios
emittere videatur, et vel quid ipse vel radii ejus
significent.

XXXV. Ut autem vides quod solis quoque signum,
quasi quosdam radios de se emittens, alio
signum capitis leopardi, alio signum capitis leonis,
alio signum capitis lupi, non autem signum capitis
ursi tangit, hoc est quod spiritus fortitudinis exspirationes
suas effundens, quadam timorem Domini,
quadam judicium Dei, quadam infernales poenas
tangit, ostendens ut homo propter timorem Domini
peccare metuat, et propter tremendum judicium
ejus peccata sua deserat, et propter crudelissimas
infernales poenas consuetudinem peccatorum abjiciat.
Non autem signum capitis ursi tangit, quia
spiritus fortitudinis corporali tribulationi quae simpliciter
propter Deum non fit, se subtrahit (ursus
enim interdum humanos mores, interdum bestiales
in se ostendit); quoniam dum homo corpori suo
tribulationem sine discretione infert, corpus ipsum,
labore et taedio affectum, multoties fatigatum, succumbit,
et dum se in his perseverare posse dubitat,
quasi in ira velut bestia submurmurat. Unde nec
tribulatio illa quae homini per semetipsum sine
recto moderamine infertur, nec illa quae ab aliis
ipsi etiam nolenti infligitur, spiritum fortitudinis
advocat, quia aequitate discretionis caret. Nam quoniam
instabilis est, ita quod nunc sursum, nunc
deorsum extra rectum modum quasi volando movetur,
fortitudinem habere non potest, scilicet ut in
uno statu permaneat, quoniam fortitudo nec hac
nec illac vacillando fortis semper persistit. Homo
autem qui propter timorem seu amorem Dei cum
moderamine discretionis et rectitudinis corpus suum
affligit, in interiori spiritu quemadmodum in epulis
gaudet; quapropter contritio haec non afflictio, sed
potius quemadmodum benedictio habenda est, et
hic spiritus fortitudinis operatur, quatenus fidelis
iste in his operibus rectitudinis permaneat, quia
cum Deo sunt. Alium autem radium sol super signum
lunae mittit, quoniam spiritus fortitudinis ad
timorem Domini se conjungit, videlicet ut quilibet
fidelis in timore quo Deum timere debet fortis sit,
ne per levitatem victus a loco beatitudinis dejiciatur.
Alium quoque velut super cerebrum, et usque
super utrumque calcaneum praefatae imaginis extendendo
figit, quia idem spiritus fortitudinis ut
intentionem et initium boni operis ad rectam consummationem
homo perducat, ipsum inspirat, quoniam
beatus est qui seipsum ad bonum finem constringit.

Quorsum tres infimi radios suos intendunt, et quid
etiam tam per ipsos quam per radios eorum figuretur.
XXXVI. Sicut autem vides quod a medio signi
planetae quinti, qui proximus sub sole est, quasi
radius quidam sursum ad signum solis ascendit, hoc
est quod a virtute spiritus scientiae, qui per vicinitatem
rectae operationis spiritui fortitudinis adesse
debet, exspiratio sursum ad eamdem fortitudinem
tendit, quia scientia ut a fortitudine roboretur, ne
in insipientia vertatur ad ipsam se elevat. Quidam
vero ad caput cancri, quod a signo capitis lupi exit,
se extendit, quoniam a virtute virium scientiae exspiratio
ad fiduciam quae a corporali tribulatione
egreditur se dilatat, quia cum homo scienter et
simpliciter ac cum munimine discretionis corpus
suum castigat, peccata sua punita et purgata esse
confidit. Sed quidam ad sinistrum cornu signi lunae
se dirigit, quoniam cum a temporalibus scientia se
subtrahit, expirationem suam, temporalia postponens,
ad timorem Domini diffundit, eumque ut terrorem
hominibus fideliter incutiat apprehendit. De
medio etiam signi planetae sexti, qui proximus super
unam est, velut radius unus sursum ad signum solis
tendit, ostendens quod de munimine spiritus pietatis,
qui suavitate sua vicinus timori Domini est,
exspiratio sursum ad spiritum fortitudinis ascendit,
ibique confortatus, ut malignitati resistere possit
se munit. Nam quicunque pie incedere disponit, fortitudinem
sibi associet, ut in pietate perseverare valeat.
Et alius ad dextrum cornu signi lunae dirigitur,
demonstrans quod prospere incedens, spiritus pietatis
prosperitatem timoris Domini aggreditur, hominibus
etiam ut cum pietate timorem Domini habeant
innotescens. Alius autem ad caput cervi, quod a
signo capitis lupi procedit, extenditur, significans
quod adversitatem spiritus pietatis abjiciens, exspirationem
suam ad fidem quae ab infernalibus poenis
egreditur producit, quatenus homo, pietate et fide
munitus, infernales poenas sic effugiat, ne supernam
felicitatem per impulsum contumaciae amittat. Quod
vero vides qualiter a signo lunae quasi radius super
utrumque supercilium, ac super utrumque talum
praefatae imaginis radiat, hoc ostendit quod a
timore Domini exspiratio salutifera veniens, hominem
ut aciem mentis suae custodiat, ne caecitatem
animae incurrat monet, et ut robur gressuum interioris
spiritus ad viam rectitudinis sic dirigat exhortatur,
quatenus in veritate gradiens aeternam beatitudinem
adipiscatur. Nam sicut supercilium oculum
tuetur, et sicut talus corpus hominis portat, ita timor
Domini interiorem visum ne Dei obliviscatur
informat, interioremque fortitudinem, per quam homo
ad quaelibet utilia et recta defertur, conservat.

Quod fidelis quilibet quamvis virtutibus emineat, eisdem
tamen al quando quasi destitutus salubriter
tentationibus pulsetur, ne praesumptione elationis
seductus pereat.

XXXVII. Sed et, quomodo supra dictum est,
signum solis eodem etiam modo et ordine quo supra
verticem imaginis hujus radiis suis ad praefata
loca designatum est, versus quoque dextrum latus
ejus nec non et sub pedibus ipsius in circulo suo
ad eadem loca signatum apparet, quia supradictum
spiritus fortitudinis mysticum donum eodem moderamine
et effusione quemadmodum intentionem
hominis exspirationibus suis perfundit, sic et perfecta
opera ejus exemplaque ipsius, quibus proximos
suos aedificat, in plenitudine beatitudinis ad
desideratam sanctitatem rectae incoeptionis inspirat.
Cum enim virtutes fidelem hominem eisque bona
voluntate consentientem, ea quae recta sunt incipere
faciunt, illa etiam ut ad profectum perducat, et
ut in eis exemplum justitiae bona consummatione
caeteris exhibeat exhortantur. Sed tamen eaedem
virtutes quamvis hominem diversis modis inspirationis
suae protegant, tentatione tamen carnis diabolicisque
artibus quasi versus aquilonem illum
multoties tentari permittunt, quatenus per haec cognoscat
quomodo se ab his defendat, ne praesumptione
elationis injustum modum elatus, postmodum
in deterius corruat et pereat, quemadmodum et illi
in praesumptione elati perierunt, de quibus in verbis
Isaiae prophetae scriptum est.

Testimonium de libro Isaiae ad haec insinuanda appositum,
et quomodo intelligendum sit.

XXXVIII. &#171;Propterea infernus dilatavit animam
suam, et aperuit os suum absque ullo termino, et
descendent fortes ejus, et sublimes ejus, gloriosique
ejus ad eum, et incurvabitur homo et humiliabitur
vir, et oculi sublimium deprimentur (Isa. V).&#187; Quod
sic intellectui patet: Deficienti lunae, quae obscurum
circulum habet, cum tota deficit, et reaccenditur,
homo in peccatis manens assimilatur, quia
cum se tenebrosum videt, per gratiam Dei saepius
excitatur, ut digne gratiam Dei quaerat; et cum
digne gratiam Dei invocaverit, Spiritus sanctus ad
intuendum verum lumen ipsum accendit, velut luna
a sole reaccenditur. Sed postquam bonis operibus
ita confortatus fuerit, ut illis saturari non possit,
omni studio caveat ne haec sibimetipsi ascribat;
velut a se et non a Deo sint, in hoc etiam quasi
Deum se faciens, et se posse facere quae voluerit
computans, sicut et Satan putabat, qui in proprietate
sua ut Deus esse voluit, unde et claritatem
suam in oblivionem duxit. Propterea quoque infernus
dilatavit animam suam, id est poenas quas in
se habet, et aperuit voracitatem suam indesinenter,
quoniam absque omni gaudio est, et ideo etiam in
cupiditate absorbitionis suae non saturatur, quia
ut immunda volatilia animalium cadavera vorare
cupiunt, ita infernus in nequitia sua fortes qui
contra Deum pugnant, et sublimes qui se injuste
exaltant, atque gloriosos qui gloriam suam et non
gloriam Dei quaerunt ad se trahit ac devorat. Unde
etiam incurvabitur homo qui praefatis malis consentit,
sicut et supradicti infelices spiritus cum principe
suo incurvati sunt; et humiliabitur ille, qui
virilem fortitudinem habere deberet, cum de bono ad
malum declinat, atque oculi, id est scientia illorum
qui in sublimitate superbiae se sapientes esse putant
ad nihilum deducetur, quoniam mercedem
gloriae humilitatis amittunt, quia gloriam a populo
pro bonis operibus impoenitentes quaerunt. Nam si
exinde poenituerint, in sanguine vituli velut poenitentes
suscipientur.

De sedecim principalibus stellis, in circulo lucidi
ignis ad solidandum firmamentum et temperandos
ventos in circuitu ipsius firmamenti aequa distinctione
constitutis.

XXXIX. Ut autem vides in circuitu quoque circuli,
in quo similitudo lucidi ignis videtur, sexdecim
etiam principales stellae apparent, ostendentes
quod per circulum superioris igni firmamenti, maximae
stellae, ut praefatum est, positae sunt, quatuor
videlicet inter caput leopardi et leonis, quatuor
quoque inter caput leonis et lupi, quatuor inter
caput lupi et ursi, quatuor etiam inter caput ursi et
leopardi; id est quatuor inter ventum orientalem
et australem, quatuor quoque inter ventum australem
et occidentalem, quatuor inter ventum occidentalem
et septentrionalem, quatuor etiam inter ventum
septentrionalem, et orientalem, viribus suis
easdem partes firmamenti confirmantes, ipsosque
ventos contemperantes. Sed si istae in numerositate
superabundarent, superfluitate sua firmamentum
aggravarent, vel si in paucitate essent, penuria
paucitatis suae firmamentum consolidare non valerent,
quia unicuique creaturae Deus et superfluam
nimietatem, indignamque penuriam subtraxit. Et
quatuor inter duos ventos existunt, quoniam aequo
et necessario, et non superfluo numero rectitudinis
suae easdem partes firmamenti ubi positae sunt, insimul
viribus suis tenent, quemadmodum clavi parietem,
cui infixi sunt, nec de locis suis moventur,
sed cum firmamento circumvolvuntur, illud solidantes.
Quarum octo, quae mediae sibi utrumque
astantium stellarum inter capita haec sunt, scilicet
duae inter duo capita, quasi radios suos in signum
tenuis aeris sibi oppositi extendunt, quia stellae, istae
quae mediae quatuor stellarum inter praefatos ventos
sunt, quoniam quatuor inter duos ventos consistunt,
ut praedictum est, radios suos in tenuem
aerem prolongant, quemadmodum venae a capite
hominis usque ad pedes descendunt. Et ut eaedem
venae totum corpus hominis confortant, ita etiam
stellae istae totum firmamentum viribus suis consolidant,
et ventis qui ipsis proximi sunt resistunt, ne
firmamentum extra modum suum commoveant,
aeremque ad rectum temperamentum perducunt, sibique
aequali modo vicinae sunt, quatenus altera ab
altera ad confortationem ejusdem firmamenti sustentetur.
Reliquae autem octo, quae ex utraque parte
harum mediarum praefatis capitibus proximae videntur,
velut radios suos tantum ad nigrum ignem dirigunt,
quia iste in medio sui alas tenentes, ventisque
ut supra ostensum est vicinitate assistentes,
radios de se procedentes solummodo ad nigrum
ignem mittunt illi repugnantes, ne furorem ardoris
sui immoderate emittant. Et stellae istae per circuitum
firmamenti aequali moderamine a se positae, et
separatae sunt, quatenus idem firmamentum aequali
modo viribus suis sustineant.

Quod aliarum discreta numerositas stellarum in duobus
circulis scilicet puri aetheris et albi lucidi aeris
positarum firmamentum calefaciat et nubes ne
suos transeant terminos coerceat.

XL. Quod autem vides quod circulus puri aetheris,
circulus quoque fortis et albi lucidique aeris,
quasi stellis pleni sunt, quae velut fulgores suos ad
sibi oppositas nubes mittunt, hoc est quod superior
purus aether, et sub eo fortis, et albus lucidusque
aer stellis majoribus et minoribus pleniter perfusi
et firmati sunt, quia in nulla superfluitate existentes,
ignibus suis totum firmamentum calefaciunt, et
confortant, radiisque suis nubes sub forti et albo
lucidoque aere infundentes pertranseunt et tenent,
ne metas a Deo ipsis constitutas excedant.

De quatuor statibus in modum linguarum propter
mobilitatem suam dextro laevoque imaginis apparentibus
quid utilitatis habeant.

XLI. Unde et eaedem nubes in dextra parte praedictae
imaginis tanquam duas linguas ab invicem
separatas de se proferentes, ab eis ut quosdam rivulos
in supradictam rotam, et versus eamdem imaginem
dirigunt, quoniam ad salutem hominis, velut
duae munitiones ab invicem disjunctae, sicut et duo
principales venti in eisdem partibus a se distant, de
ipsis nubibus quae versus australem partem apparent
exeunt, ita ut etiam de ipsis nubibus quaedam
spiramina in communem aerem, per quem diversae
creaturae vegetantur, procedant, ad hominemque se
dirigant, quia et ille scilicet homo, quemadmodum
et aliae creaturae, superiori adjutorio ac ministerio
carere non potest. In sinistra vero parte illius a signatis
ibidem nubibus, velut etiam duae linguae a se
aliquantum separatae, in eamdem rotam et ad ipsam
imaginem, quasi quibusdam rivulis de se fluentibus
se convertunt, quoniam ut contraria quaeque ab homine
amoveantur, scilicet tam de sinistra quam de
dextra illius a nubibus quae versus septentrionalem
partem sunt, etiam duo retentacula munitionum ab
invicem separata procedunt, velut et principales
earumdem partium venti a se separati sunt, sicut et
de aliis superius dictum est, quae illa, quae in mundo
subsistunt, videlicet et hominem et reliquas creaturas
quemadmodum Deus ipsis disposuit conservant.
Istae autem quatuor linguae de quatuor principalibus
ventis procedunt, quia eas ad retentationem
nubium exspirant, quoniam ut principales
venti totum firmamentum confortant et tenent, ita
et isti status eorum qui ut linguae propter mobilitatem
suam apparent, nubes quae sub firmamento
sunt continent, ne hac aut illac diffluendo, modum
suum excedant.

Mystica et luculenta ratio de numero et ordine vel
positione sedecim principalium stellarum.

XLII. Hoc modo, ut praefatum est, imago haec
signis istis implexa et circumdata est, quia homo
fortitudine elementorum ac juvamine caeterarum
creaturarum ita confortatus et munitus existit, ut
nullo impulsu adversitatis de statu suo evelli possit,
dum ipsum divina potestas custodit. Haec autem
omnia et alio modo intelligenda sunt. Nam quod
in circuitu circuli, in quo similitudo lucidi ignis videtur,
sexdecim etiam principales stellae apparent,
hoc est quod in integritate divinae potentiae principales
doctores sunt, qui decem praecepta legis per
sex aetates mundi compleri docuerunt et docent,
quatuor videlicet inter caput leopardi et leonis,
quatuor quoque inter caput leonis et lupi, quatuor
inter caput lupi et ursi, quatuor etiam inter caput
ursi et leopardi, quoniam iidem doctores per quatuor
partes mundi timorem Domini, judiciumque
ejus et infernales poenas cum corporali tribulatione
quoslibet fideles expavescere hortantur, quatenus
per formidinem istorum, etiamsi dilectionem Dei
postposuerunt, peccare desistant. Quarum octo quae
mediae sibi utrinque astantium stellarum inter capita
haec sunt, scilicet duae inter duo capita quasi
radios suos in signum tenuis aeris sibi oppositi extendunt,
designantes quod octo beatitudines in
perfectione praedictarum virtutum degentes, dilectionemque
Dei et proximi pronuntiantes, cum
summo studio exspirationes suas desideriis fidelium
hominum infundunt, quatenus illi quamvis saeculo
plurimis modis dediti sint, temporalibus postpositis,
ad coelestia festinent. Reliquae autem octo,
quae ex utraque parte harum mediarum praefatis
capitibus proximae videntur, velut radios suos tantum
ad nigrum ignem dirigunt, ostendentes quod
eaedem beatitudines et in prosperitate et in adversitate
verae perfectioni caeterarum virtutum assistentes,
acumen exspirationum suarum ad judicialem
ignem mittunt, his qui Deo in spiritu deservire
debent innuentes, quod nulla peccata quamvis levia
in neglectum ducantur, quin per judicium et vindictam
Dei examinentur.

Item mystica ratio de discreta multiplicitate et constitutione
aliarum communium stellarum.

XLIII. Quod autem vides quod circulus puri
aetheris, circulus quoque fortis et albi lucidique
aeris, quasi stellis pleni sunt, quae velut fulgores
suos ad sibi oppositas nubes mittunt, hoc est quod
integritas verae poenitentiae, integritas quoque discretionis
sanctorum operum, in rationalitatis multiplici
splendore vigent, quoniam ut stellae diversae
et multiplices sunt, sic etiam et poenitentia, discretioque
sanctorum operum quamplurimas vires beatitudinis
in se demonstrant, ac rationabiles splendoribus
suis mentes fidelium faciunt, quoniam eis
infundunt, quatenus omnia opera quae agunt, rationabilia
coram Deo appareant.

Item mystica ratio de utilitate quatuor flatuum in
dextra seu laeva parte imaginis instar linguarum
se commoventium.

XLIV. Unde et eaedem nubes in dextra parte
praedictae imaginis, tanquam duas linguas ab invicem
separatas de se praeferentes, ab eis ut quosdam
rivulos in supradictam rotam et versus eamdem
imaginem dirigunt, quia mentes beatorum hominum
ad prosperitatem suam duo testamenta, alterum
quidem secundum carnem, alterum vero secundum
spiritum a se distantia, a se directa ostendunt, ita
ut tamen illa in unum consentiant, velut linguae
istae formam unam habent, quorum testificationibus
orbis terrarum repletus, hominem ad Creatorem
suum respicere docent. In sinistra vero parte illius
a signatis ibidem nubibus, velut etiam duae linguae
a se aliquantum separatae, in eamdem rotam, et ad
ipsam imaginem quasi quibusdam rivulis de se
profluentibus se convertunt, significantes ut cum
homo per diabolicas tentationes impugnatur, ad
mentem suam quemadmodum duo testamenta, videlicet
dilectionem Dei et proximi colligat, quae a
se aliquantum distant, quoniam dilectio ad Deum
tendens major dilectione proximi est, ac sic rotam
saecularium curarum, nec non concupiscentiam
carnalium impugnationum irrigatione justae admonitionis
exstinguat.

Quod fidelis quisque vestigia Filii Dei devote sequens
munimine virtutum inter tentationes roboratus ad
gaudia superna perveniat, et verba Isaiae ad idem
approbandum congruenter exposita.

XLV. Et hoc modo, ut praefatum est, imago haec
signis istis implexa et circumdata est, quoniam
homo fidelis, qui vestigia Filii Dei fideliter subsequitur,
claritate beatarum virtutum defensus et
ornatus, hoc modo circumdatur, quatenus eum
diabolicis insidiis ereptum, ad beatitudinem supernorum
gaudiorum feliciter perducant, ubi in aeternum
gaudebit, Isaia servo meo attestante qui dicit:
&#171;Iste in excelsis habitabit, munimenta saxorum
sublimitas ejus, panis ei datus est, aquae ejus
fideles sunt. Regem in decore suo videbit, oculi ejus
cernent terram de longe (Isa. XXXIII).&#187; Hoc sic
intellectui patet: Qui de sinistra parte ad dexteram
declinat, attendens quia Deus requiescit super humilem
et quietum corde, superbum diabolum superat,
cum se ipsum conterit dicens: Deus oculis
duobus me illuminavit, quibus considero quantam
gloriam lux in tenebris habet, ubi eligere possum
qua via incedam, quoniam aut videns, aut caecus
ero, cognoscens etiam quem ductorem ad diem vel
ad noctem invocem. Ego enim in tenebris me abscondendo,
lasciva opera facere possum, quae in
luce perpetrare non valeo, quia ab omnibus ibi
astantibus inspicior; sed tamen in tenebris nullum
praemium, sed damnabilem poenam consequar, et
ideo cordis pressuram, qua peccatis oblector vulnerabo,
vivumque Deum invocabo, quatenus in viam
lucis me ducat, et ut ulcera mea curet, ne in luce
pro his erubescam. Quod dum fecero, funes captionis
meae rumpentur, quoniam inimicum meum,
cujus suggestioni in tenebris consenseram, captum
hoc modo tenebo, quia in me illusus est. Ille namque
qui sic operatur in excelsis coelorum habitabit,
atque munimentum saxorum, quod Christus est,
sublimitas ejus erit, ubi panis vitae ei datur, cujus
nunquam refectionem fastidire potest, quoniam in
dulci gustu verae charitatis semper delectatur. Quapropter
et sic fluens rivulus de vivente aqua efficitur,
et per donum sancti Spiritus omnia opera sua
in sanctitate ita fluunt, ut columbini oculi Spiritus
sancti illa inspiciant, unde et aquae istae fideles
sunt, quia nec evacuabuntur, nec exsiccabuntur,
nec homo eis saturabitur, quoniam ab oriente
fluunt, nec altitudinem eorum homo quandiu in
corpore manet, videbit, nec profunditatem ipsarum
inveniet, quia etiam aquae in quibus homo ad vitam
renascitur Spiritu sancto perfunduntur. Isto quoque
modo fidelis homo regem in decore beatitudinis
videbit, et in scientia sua cernet terram viventium
cum de peccatis corde et corpore longe segregat se,
unde etiam consideret quid eligat.

De luce clarissima ex ore imaginis rotam in pectore
gestantis in similitudine filiorum procedente, quibus
signa ipsius imaginis et rotae et circulorum
praeostensorum dimetiri videtur, et mystica horum
ratio.

XLVI. Vides etiam quod ex ore praedictae imaginis,
in cujus pectore praefata rota apparet, lux clarior
luce diei in similitudine filorum exit, quoniam
ex virtute verae charitatis, in cujus scientia circuitus
mundi est, elegantissima ejus ordinatio super omnia
lucens, omniaque continens, et constringens procedit.
Quibus filis signa praedictorum circulorum, signaque
caeterarum figurarum, quae in eadem rota
discreta sunt, et singula signa membrorum formae
hominis, scilicet ejusdem imaginis, quae etiam in
ipsa rota apparent, ut praefatum est, recta et distincta
mensura metitur, quemadmodum in praecedentibus
et subsequentibus verbis illius manifestatur,
ubi per eam vires elementorum aliorumque superiorum
ornamentorum, quae ad munimentum et
ad ornatum mundi spectant, omnesque compagines
membrorum hominis, qui in illo scilicet mundo
dominatur, decenter distinguit, convenienterque
justae mensurae coaptat, ut tibi multoties propalatum
est. Sed etiam de vera charitate, quae tota divina
est, bonum quod omni desiderabili pretiosius
existit, omnes ipsum quaerentes ad se colligens et
trahens venit, atque coelestium desideriorum spiritaliumque
gemituum divino instinctu procedentium,
merita, nec non et omnia hominis opera, pro Dei
amore prolata, recto judicio pensat, sicut et omnibus
qui Deum perfecte diligunt patet, velut per Jeremiam
servum meum loquor, dicens:

Verba Jeremiae prophetae ad eamdem rationem spectantia,
et quomodo intelligenda sint.

XLVII. &#171;Ego Dominus scrutans cor et probans
renes, qui do unicuique juxta viam suam, et juxta
fructum adinventionum suarum (Jer. XVII).&#187; Quod
sic intellectui patet: Qui Deum diligunt, per nullam
clausuram falsae occasionis alium quam ipsum
quaerunt, nec ullas susurrationes concupiscentiarum
carnis suae cum alio habere volunt; cum tamen
homo voluntates suas multoties perficiat, sicut
et Adam tentavit quid facere posset. Homo autem
Deo et diabolo simul servire non potest, quoniam
quod Deus diligit, diabolus odit, et quod diabolus
diligit, Deus negligit, quemadmodum in homine
est, quia caro in peccatis delectatur, et
anima justitiam sitit, atque in his duobus pugna
magna est, quoniam pars altera parti alteri contraria
existit. Sed tamen opus quod homo incipit,
hoc modo in magna contentione perficitur, sicut
et servus domino suo servire cogitur, quoniam
caro cum anima sibi subjecta peccatum aggreditur,
animaque cum carne illi substrata opus bonum
operatur. Cum autem homo secundum desideria
animae currit, se ipsum propter amorem Dei
repudiat, atque peregrinum in concupiscentiis
carnis se facit, quod justi et sancti faciunt, et
etiam Abel fecit, qui in Deum aspexit; et in cujus
sanguinis effusione tota terra contremuit, ita
ut postmodum vidua nominata sit, scilicet integritate
sanctitatis per homicidium Cain privata, velut
mulier solatio viri in viduitate destituitur. Nam
et ego Dominus cunctorum scrutor corda contrita,
quae peccata negligunt, proboque renes, qui de
gustu concupiscentiarum se continent, qui reddo
homini mercedem secundum laborem gressuum
viarum suarum, et secundum quod fructus in deliberatione
cogitationum suarum profert, quia omnes
fructus hominis coram me scriptos habeo. Homo
enim qui voluntates suas concupiscentiarum
suarum deserit, justus est; qui vero omnem voluntatem
suam in concupiscentiis sequitur, justus nominari
non poterit; sed tamen si ad bonum conversus
fuerit, cicatrices ejus in sanguine Agni abluuntur,
et tunc etiam coelestis exercitus illas curatas
videns in admirabilem laudem Dei excitatur. Omnis
itaque homo qui Deum timet et diligit, verbis
istis devotionem cordis sui aperiat, eaque et ad salutem
corporum et animarum hominum, non quidem
ab homine, sed per me qui sum prolata sciat.

VISIO TERTIA.

Simplex collectio quarumdam visionum physicam
tangentium de ventis superius et inferius firmamentum
circumagentibus, de circulo superiore ad
planetas ab occasu in ortum regradandos, et in
cursu suo moderandos emittentes; de humoribus
hominis qualitates aeris et ventorum invicem concurrentium
suscipientibus: de venis et de intestinis
totius humani corporis, quomodo sibi in diversis
officiis cohaereant et cooperentur, et quibus de causis
ab aequalitate vel temporie sua interdum dissideant.

I. Vidi et ecce ventus orientalis ventusque australis
cum collateralibus suis per flatus fortitudinis
suae firmamentum moventes, illud ab oriente
usque ad occidentem super terram circumvolvi faciebant,
ibique ventus occidentalis, nec non et
ventus septentrionalis et collaterales ipsorum illud
suscipientes, spiraminibusque suis impellentes,
ab occidente usque ad orientem sub terra rejiciebant.
Vidi quoque quod a die quo dies prolongari
incipiunt, praefatus australis ventus cum collateralibus
suis, idem firmamentum in australi plaga
sursum versus septentrionem usque in diem
quo ultra non prolongantur, quasi fulciendo paulatim
attolebat, et quod ab eodem die quo dies
abbreviari incipiunt, septentrionalis ventus cum
collateralibus suis ipsum firmamentum claritatem
solis abhorrens a septentrione ad austrum repellendo
paulatim deprimebat, usquedum auster illud
iterum a longitudine dierum erigere incipiebat.
Sed et vidi quod in superiori igne circulus apparebat,
qui totum firmamentum ab oriente versus
occidentem circumcingebat, de quo ventus ab occidente
ad orientem contra circumvolutionem firmamenti
ire compellebat, et iste sicut alii praefati
venti in mundum flatus suos non emittebat, sed
tantum cursum planetarum, ut praedictum est, temperabat.
Deinde etiam vidi quia per diversam
qualitatem ventorum et aeris cum sibi invicem concurrunt,
humores qui sunt in homine commoti et
immutati, qualitatem illorum suscipiunt. Unicuique
enim superiorum elementorum aer qualitati illius
conveniens, per quem illud scilicet elementum vi
ventorum ad circumvolutionem impellatur, inest,
alioquin non moveretur, et de quolibet istorum cum
ministerio solis, lunae et stellarum, aer qui mundum
temperat exspiratur. Cum autem aliquando aut
per ardorem cursus solis, aut per judicium Dei,
quodcunque elementum versus quamlibet plagam
mundi tangitur, illud ibi cum aere se movente
commotum, ex eodem aere flatum qui ventus dicitur,
in subteriorem praefatum aerem emittit, qui
se mox illi intermiscet, quia etiam ex aliqua parte
ex ipso est, et aliquantum ei consimilis existit,
sicque hominem tangit, unde et humores qui in
ipso sunt, secundum qualitatem ipsius venti et aeris,
cum ejusdem qualitatis sunt, seu ad debilitatem,
seu ad fortitudinem saepius immutantur.

Et iterum vidi cum quispiam ventorum omnium
praedictarum qualitatum in qualibet plaga mundi
aut diverso cursu solis et lunae aut judicio Dei, ut
praedictum est, excitatur, ita ut illic aere commoto,
sibique contemperato, flatum suum emittat, quod
idem aer per mundum spirans, et ea quae in mundo
sunt temperando conservans, secundum eumdem
flatum hominem in humoribus suis aliquantum
mutabilem reddit, quoniam cum ille scilicet
homo cujus naturalis qualitas eidem flatui convenit,
aerem hunc sic immutatum in se inducit et
emittit, eo quod anima illum suscipiens ad interiora
corporis transmittat, humores qui in ipso
sunt etiam immutantur, eique aut infirmitatem
aut sanitatem, ut supra demonstratum est, multoties
inducunt. Humores enim sicut leopardus in
hominem ferociter interdum insurgunt, sed tamen
deinde leniores fiunt, et ut cancer nunc procedendo,
nunc retrogradiendo mutationem saepius in se ostendunt;
atque velut cervus saliendo et pungendo
diversitatem in se aliquando manifestant, et etiam
quemadmodum in rapacitate lupi, et cum ipso velut
in qualitate cervi et cancri, ut praedictum est,
hominem interdum invadunt; interdum quoque ut
leo fortitudinem suam in illo non cessando demonstrant,
atque ut serpens nunc lenitatem nunc acritatem
in se proferunt, et quemadmodum agnus, se
mites aliquando simulant, sed etiam ut ursus interdum
velut in ira submurmurant, interdum quoque
cum illo qualitatem agni et serpentis, velut supra
ostensum est, manifestant. Nam humores in homine
hoc modo saepius immutantur. Quapropter et
multoties ad jecur ipsius sic immutati transeunt,
in quo scientia ejus probatur, quae de cerebro per
vires animae temperata procedit, et quod humiditas
cerebri tangit, ita ut illud pingue et forte ac
sanum sit. In dextera enim parte hominis jecur et
magnus calor corporis est, idcirco et dextra velox
ad erigendum se et ad operandum est, in sinistra
autem cor et pulmo sunt, quae illa ad onera confortant,
et calorem de jecore quemadmodum de
fornace habent. Sed venae jecoris commotis humoribus
istis tactae, venulas auditus hominis concutiunt,
auditumque illius aliquando confundunt,
quoniam per auditum homini multoties seu sanitas,
seu infirmitas infertur, scilicet cum de prosperis
supramodum in gaudio concutitur, sive cum de adversis
supramodum in tristitia contrahitur. Vidi
quoque quod interdum humores isti ad umbilicum
hominis tendunt, qui quasi caput viscerum exstans
illa leniter claudit ne dissipentur, et qui itinera
caloremque eorum et venarum ad rectum temperamentum
conservat, licet multoties suis impulsibus
inquietus sit, alioquin homo vivere non posset.
Sed et lumbos hominis aliquando petunt, qui
in viribus suis velut ludendo deceptuosi et periculosi
sunt, et qui a nervis et a caeteris venis retinentur,
in quibus etiam rationalitas floret, ita ut
homo sciat quid faciat, vel qui devitet; unde et
delectationem ad opera illa habet, et quae in dextra
parte corporis de flatu spiraminis hominis, et de
jecore ejus calefiunt, et roborantur, unde et sic
homo discretionem disciplinamque recipit, quomodo
procellas aliorum humorum compescat, quatenus
opera sua disciplinate perficiat.

Iidem quoque humores venas renum et aliorum
interdum tangunt, quae ad venas splenis, pulmonis
et cordis tendunt, et haec omnia cum visceribus in
sinistra concutiuntur, cum illa pulmo calefacit,
dextram vero partem corporis jecur accendit. Et
venae cerebri, cordis, pulmonis et jecoris, caeteraeque
renibus fortitudinem afferunt, et venae renum
ad suras descendunt, easque confortant, et ita cum
venis earumdem surarum sursum redeuntes, seque
aut in virili fortitudine, seu in muliebri matrice
ad invicem connectentes, quemadmodum stomachus
cibos comprehendit, locis illis vires ad gignendum
prolem immittunt, velut per lapidem ferrum
acuitur. Lacerti enim musculi brachiorum,
et surae, tumores quoque crurium sunt pleni venis
et humoribus, quoniam ut venter viscera et cibos
in se retinet, sic lacerti brachiorum, et surae crurium
venas et humores in se conservant, et fortitudine
sua hominem roborant et portant, quemadmodum
venter illum nutrit. Sed cum homo interdum
festinanter currit, seu incedendo iter facit,
nervi qui sub genibus existunt, et venulae quae in
genibus sunt supramodum distentae, venas in suris,
quae ut rete sibi connexae et plurimae sunt, tangunt,
et sic in fatigatione ad venas jecoris redeuntes, illas
cerebri venas tangere faciunt, et hoc modo
totum corpus in fatigationem mittunt. Venae autem
renum suram sinistram illi subvenientes magis tangunt
quam dextram, quia sura dextra a calore jecoris
confortatur. Ad venas quoque renum atque
illorum venae surae dextrae ascendunt, illarumque
venae jecoris venas tangunt, et jecur renes in pinguedine
quae ex humoribus est jacentes calefacit
ita ut extendantur, velociter delectationem inducentes,
et educentes citoque cessantes, quia cum jecur
homini calorem dat, ille joculatur et laetus est. Itaque
humores qui in homine sunt in justo modo commoti,
cum venas jecoris illius aliquando tangunt, ut
supra dictum est, humiditas illius minuitur, humiditas
quoque pectoris attenuatur, unde etiam hominem
sic exsiccatum in infirmitatem impellunt,
flegma etiam in eodem homine aridum et venenosum
sit, illudque ad cerebrum ejus sic ascendit,
caputque in dolorem ducit, oculos quoque dolere
facit, medullaque in ossibus illius marcescit, ita
ut interdum ille caducum morbum incurrat, cum
luna in defectu est. Humiditas etiam quae in umbilico
illius est, per eosdem humores fugata, in
siccitatem aliquando vertitur et indurescit, unde et
caro ipsius ulcerosa, et squamosa fit, velut leprosus
sit, cum lepram non habeat. Venae etiam lumborum
ipsius, per illos injustae tactae caeteras eodem
modo commovent, ita ut recta humiditas in
ipso exsiccetur; sicque humore relicto, impetigines
in illo exsurgunt. Venae quoque renum ejusdem
hominis a praefatis humoribus injuste commotis
interdum tactae, alias venas quae ipsis in suris,
aut in reliquo corpore adhaerent, ut praedictum est,
concutientes, medullas ossium et venas carnis illius
in siccitate arefaciunt, et sic homo diu languet,
in languore isto vitam diu trahens. Sed aliquando
praefati humores in pectore hominis supramodum
in humiditate mundant, illique jecur ejus humiditate
ista humectant, unde quamplurimae et variae
cogitationes in eumdem hominem insurgunt, ita ut
se nunc nimis stultum esse putet, et deinde iidem
humores ad cerebrum ascendentes, illud inficiunt,
atque ad stomachum descendunt, febresque in eo
generant, sicque homo ille diu infirmatur. Venulas
quoque aurium cum superfluitate flegmatis interdum
angunt, illaeque venas pulmonis cum eodem
flegmate ita inficiunt, ut homo tussiat, et vix
suspirare possit, et eadem superfluitas flegmatis
de venis pulmonis ad venas cordis transiens, illud
in dolorem ponat, dolorque iste ad latus ejusdem
hominis vadens, pleurisim excitet, eumque ita concutiat,
quasi caducum morbum in defectu lunae
habeat. Superflua etiam inundatione viscera in umbilico
hominis movent, atque sic ad cerebrum illius
ascendunt, eumque freneticum multoties faciunt,
venasque in lumbis illius concutiunt, melancoliam
quoque in ipso tangunt, ita ut ille hoc
modo conturbetur, tristisque sine discretione efficiatur.
Interdum quoque iidem humores inconvenienti
humectatione venas renum hominis tangunt,
illaeque sic commotae venas surarum illius, et caeteras
venas corporis ipsius superflua inundatione
inficiunt, et si etiam idem homo superfluis cibis et
potibus tunc superabundaverit, pinguem lepram illi
aliquando inferunt, quoniam carnes ejus ingrossescunt.
Quod si praefati humores nec supramodum
humidi, sed aequali et congruo modo temperati per
membra hominis diffunduntur, in corpore suo ille
sanus permanet, et in scientia sive ad bonum sive
ad malum vigens.

Quod omnes creaturae non minus in anima quam
in corpore utilitati deserviant, et quid significet
quod venti orientalis et australis cum collateralibus
suis firmamentum ab oriente in occidentem circumvolvere
conspiciantur.

II. Et iterum vocem de coelo ad me sic dicentem
audivi: Omnes creaturas quas Deus tam in superioribus
quam in inferioribus fecit, utilitati hominis
adjunxit; quas si ille pravis actibus evertit, judicium
Dei ipsa cum vindicta super illum inducit. Quae
quamvis homini in corporali necessitate assistant,
ad salutem quoque animae illius respicere non minus
intelligendae sunt. Nam ut vides quod ventus orientalis
ventusque australis cum collateralibus suis flatibus
fortitudinis suae firmamentum moventes, illud
ab oriente usque ad occidentem super terram circumvolvi
faciunt, hoc designat quod exspiratio timoris
Domini exspiratio quoque judicii Dei, cum caeteris
virtutibus fortitudine sanctitatis suae interiorem
spiritum hominis tangentes, cum velut in oriente
bona incipere, et in his usque ad bonam consummationem,
quasi ad occidentem carnalia convincentem,
conversari et perseverare faciunt, quoniam
cum homo Deum timet, judicium ejus pro excessibus
suis incurrere pertimescit. Unde cum sic bona
incipit ut in illis perseveret, pro aeterna remuneratione
studet. Ibique ventus occidentalis, necnon et
ventus septentrionalis ac collaterales ipsorum illud
suscipientes, spiraminibusque suis impellentes, ab
occidente usque ad orientem sub terra rejiciunt,
quoniam exspiratio rectitudinis infernalibus poenis,
exspiratione castigationis corporalibus tribulationibus
et caeteris flagellationibus spiritum hominis
exterrentes, terroribusque suis concutientes, cum
jam in taedio lassitudinis bona operari velut ad occidentem
declinans desinit, ad ortum justitiae sub terrena
calamitate reducunt, illum exhortantes, ne
quasi in fine justorum operum tepida facilitate
victus succumbat, sed ut strenue ad initium sanctitatis
redeat, quia non incipienti et negligenti,
sed incipienti et perficienti merces beatitudinis
dabitur.

Quid significet quod itidem ventus australis, sed et
septentrionalis diversis anni solsticiis, alter ab austro
in septentrionem attollat, alter a septentrione
in austrum paulatim deprimat.
III. Vides quoque quod a die illo quo dies prolongari
incipiunt, praefatus australis ventus cum collateralibus
suis idem firmamentum in australi plaga
sursum versus septentrionem usque in diem quo
usque ultra non prolongantur, quasi fulciendo paulatim
attollat, quia cum in luce veritatis bona opera
per fidelem hominem extenduntur, ab igne justitiae
exspiratio rectitudinis cum aliis virtutibus veniens,
interiorem spiritum ipsius in ardente justitia, sursum
contra concupiscentiam carnis, quamplurimis
tentationibus attritum et probatum, usque ad bonam
fidem erigendo, bene et ordinate attollit. Quod
autem ab eodem die quo dies abreviari incipiunt,
septentrionalis ventus cum collateralibus suis claritatem
solis abhorrens, ipsum firmamentum a septentrione
ad austrum repellendo paulatim deprimit,
usque dum auster illud iterum ad longitudinem dierum
erigere incipiat, hoc est quod cum hominem in
bonis operibus taedium et tarditas apprehendendo
in fatigationem duxerunt, tribulatio etiam corporalis,
qua se idem homo diabolicae persuasioni resistens,
multis modis prius afflixerat, et claritatem
eorumdem operum taedio affectus neglexerat, spiritum
illius contrariis cogitationibus interius tangit,
ipsique immittit, quatenus se in his afflictionibus
contineat, rigoremque, quem in eis habuit, deponat,
quoniam gratia Dei velut in austro benigne et clementer
ipsi peccata sua indulgeat, sicque illum
paulatim decipit, quosque ignis donorum Dei haec
recte dijudicans, spiritum ipsius in carne hoc modo
certamen, iterum ad pristinum vigorem virtutum
reducat.

Quid circulus in superiori igne apparens significet
tam totum firmamentum cingens, quam ventum
superiora perflantem et planetarum cursum regradendo
temperantem emittens.

IV. Sed et vides quod in superiori igne circulus
appareat, qui totum firmamentum ubique circumcingit,
de quo ventus egrediens septem planetas ab
occidente ad orientem contra circumvolutionem firmamenti
ire compellit, quoniam in divina potentia
integritas sanctitatis est, quem interiorem spiritum
hominis ex omni parte munit, qui se Deo conjungit.
Unde et de ipsa exspiratio veniens, mystica sancti
Spiritus dona illum ubi in taedio torpescere incipit,
tangere facit quatenus a torpore se excutiat, et ad
justitiam strenue exsurgat; quod tamen multoties
grave spiritui hominis est, quia corpus, in quo per
divinam dispositionem positus manet ut sibi obediat,
vix interdum perducere potest, quoniam illi
saepius tanquam habitaculo suo in carnalibus desideriis
consentit, sicque exspiratio donorum Dei
multoties voluntati hominis resistit. Et istae sicut
caeteri praefati venti in mundum flatus suos non
emittit, sed tantum cursum planetarum, ut praedictum
est, temperat, quia praemonstrata exspiratio
ex integritate sanctitatis procedens, sicut caeterae
virtutes quae hominem saeculo deditum a malo ad
bonum convertunt, se non manifestat, quoniam cum
homo per donum Dei bona facere incipit, nondum
in plenitudine sanctitatis perfectus existit; sed tandem
cum ad perfectionem eorum veraciter pervenerit,
exspiratio sanctitatis in plenis et perfectis
sancti Spiritus donis ipsum tenet, nec hac, nec illac
eum vacillare permittit. Nam ut columna sanctitatis
inferius supra Christum fundata, superius ad
coelestia erigitur, sic in Christo eum tenente, super
quem septem bona sancti Spiritus requieverunt,
tempestatibus variarum tentationum quassatus ruere
non poterit, dicetque quemadmodum, me inspirante,
per Habacuc scriptum est.

Verba Habacuc prophetae ad eamdem significationem
declarandam apposita et expositio eorum.

V. &#171;Dominus Deus fortitudo mea, et ponet pedes
meos quasi cervorum, et super excelsa mea deducet
me victor in psalmis canentem (HABAC. III).&#187; Quod
sic intellectui patet: Deus qui me creavit, et ut
Dominus, potestatem super me habet, fortitudo mea
est, quoniam sine ipso nihil boni facere valeo, quia
per ipsum vitalem spiritum quo vivo et moveor
habeo, et quo omnia itinera mea cognosco. Unde et
idem Deus et Dominus cum ipse veraciter invocavero,
ponet gressus meos in velocitatem mandatorum
suorum, quemadmodum cervus properat cum
fontem desiderat, atque hoc modo super altitudinem
illam, quae in praeceptis ejus mihi ostensa et
injuncta est, deducet me terrenas concupiscentias
in victoria fortitudinis mihi substernens, ita ut
laudes indefessas ipsi referam, cum ad beatitudinem
coelestium pervenero. Nam ut sol in firmamento
coeli positus terrenae creaturae dominatur, nec aliquid
eum obruere valet, sic etiam nec quilibet fidelis,
cor et animum suum in Deo figens ab ipso
evelli poterit. Et quoniam in ipso fixus est,
omnia terrena veraciter despicit, quapropter et
nullus in ipso scandalizatur. In nullo enim strepitu
timore mortis movetur, nec in ullo labore tempus
ipsius lamentabile esse cognoscitur, nec in speluncis
latronum, id est in doloso odio invenitur, in
quo homo multoties decipitur, nec etiam in turbine
instabilitatis ambulat, secundum instabiles mores hominum
qui Creatorem suum non inspiciunt, opera
sua secundum libertatem voluntatis suae perficientes.
Unde et cancro retro incedenti et turbini qui
herbas arefacit assimilatur.

Quid significet quod secundum diversam qualitatem
ventorum et aeris invicem in se concurrentium
humores qui sunt in homine commoti permutentur.

VI. Quod autem deinde vides quia per diversam
qualitatem ventorum et aeris, cum sibi invicem concurrunt,
humores qui sunt in homine commoti et
immutati qualitatem illorum suscipiunt, hoc designat,
quod per diversos modos exspirationis virtutum,
necnon et per qualitatem desideriorum hominum
cum sibi invicem concordant, atque homo vult
ea quae Dei sunt, cogitationes hominum a Deo remotae,
et ad bonum conversae dignitati virtutum et
sanctorum desideriorum se substernunt. Unicuique
enim superiorum elementorum aer qualitati illius
conveniens, per quem illud scilicet elementum vi
ventorum ad circumvolutionem impellatur, inest,
alioquin non moveretur, significans quod quibusque
superioribus virtutibus et confortationibus desiderium
fidelis hominis conveniens, per quod exspiratione
virtutum ad eversionem mali confortatur,
adest; alioquin ad bonum non converteretur, et de
quolibet istorum cum ministerio solis, lunae et stellarum,
aer, qui mundum temperat, exspiratur,
ostendens quod de omnibus superioribus virtutum
confortationibus, de spiritu quoque fortitudinis, de
spiritu timoris Domini, cum caeteris bonarum exspirationum
illuminationibus, desideria quae in cordibus
fidelium ad supernam beatitudinem anhelant
incenduntur. Quidquid enim boni homo operatur,
non de merito ipsius, sed de dono gratiae Dei procedit.
Cum autem aliquando aut per ardorem cursus
solis, aut per judicium Dei quodcunque elementum
versus quamlibet plagam mundi tangitur,
illud ibi cum aere se movente commotum, ex eodem
aere flatum qui ventus dicitur, in subteriorem praefatum
aerem emittit, quoniam, cum per spiritum
fortitudinis et per divinam dispositionem superiorum
virtutum, vires ad salutem hominum excitantur,
ubi desideria fidelium hominum ad Deum ascendunt,
Deumque invocant, illae cum superno desiderio
advocatae, ab ipso exspirationem ad mentes
eorum hominum dirigunt, quatenus ad quaelibet
bona convertibiles sint. Nam cum homo Deum pure
et fideliter invocat, justo judicio Deus illum munimine
circumdat, quia malo abjecto ad bonum festinat
properare. Qui se mox illi intermiscet, quia
etiam ex aliqua parte ex ipso est, et aliquantum ei
consimilis existit, significans quod mentes justorum
exspirationi virtutum concordant, quia dum id quod
justum est amant ex virtutibus est, quapropter et
se illis similes hoc modo faciunt. Sicque idem aer
hominem tangit, unde et humores qui in ipso sunt
secundum qualitatem ipsius venti et aeris cum ejusdem
qualitatis sunt, seu ad debilitatem, seu ad
fortitudinem saepius immutantur, quoniam eaedem
mentes beatorum ad justitiam conversae carnales
concupiscentias in illis domant, cogitationesque
ipsorum exspirationi virtutum et devotioni supernorum
desideriorum infigunt, debilitatem vitiis
fortitudinemque virtutibus addentes. Cum enim
homo propter Deum carnem suam rationabiliter
constringit, spiritum interiorem sursum ad beatitudinem
attollit, Sapientia attestante quae ait:

Testimonium de proverbiis Salomonis ad hanc significationem
elucidandam insertum, et quomodo intelligendum
sit.

VII. &#171;Domus justi plurima fortitudo, et in fructibus
impii conturbatio (Prov. XV).&#187; Quod sic intellectui
patet: Sicut sol cum in meridie sursum ascendit,
in calore suo maxime ardet, ita etiam domus,
id est mens justi hujus, qui omnia opera sua hoc
modo operatur, quasi judicio Dei assistat, plurimam
fortitudinem in se ostendit, cum de virtute in virtutem
ascendendo proficit, nec in hoc minuitur,
quemadmodum nec sol propter ascensum suum, nec
propter distributionem caloris sui in circulo suo
attenuatur, quoniam beatus homo quanto plus in
bono calescit, tanto plus felici studio inardescit.
Nam mansiones istius in supernis locis sunt, in
quibus tota intentione et toto desiderio versatur,
nec eorum dulcedine saturari poterit. Fortitudo
quoque ejus altior firmamento est, et usque ad profundum
abyssi pertingit, quia homo cum omni
creatura fortissimus est, et omnis creatura ei deservit.
Terra etiam de motione firmamenti aliquando
concutitur et movetur, ac firmamentum terrae deservit,
eam pluvia perfundendo ne ab invicem separetur,
et ut per aerem et rorem fructus suos laudabiliter
proferat; beatus autem homo omnia terrena
sibi abstrahit, nec propter contritionem, nec propter
metum terrenarum concupiscentiarum desistit quin
in supernam altitudinem ascendendo, bona opera
aedificet cum gaudio aeternae vitae. Sed in fructibus
illis quos impius in malis et perversis operibus profert,
conturbatio est, quoniam ille in conturbatione
saeculi inundando titubat, nec in die ambulat, nec
in aeterna luce sperat, sed siliquas porcarum comedit,
in eis vitam non inveniens, quia carnalia desideria
non abjicit

Quod ex multifaria necessitudine ventorum et aeris,
ex diverso cursu solis et lunae, seu judicio Dei
accedente, homo quoque immutationem suscipiens
variationes sanitatis et infirmitatis nonnunquam
incurrat, et quid per hoc in spiritali ejus vita
figuretur.

VIII. Sed et iterum vides, cum quispiam ventorum
omnium praedictarum qualitatum in qualibet
plaga mundi, aut diverso cursu solis et lunae, aut
judicio Dei, ut praedictum est, excitatur, ita ut illic
aere commoto, sibique contemperato, flatum suum
emittat, quod idem aer per mundum spirans, et ea
quae in mundo sunt temperando conservans, secundum
eumdem flatum hominem in humoribus suis
aliquantum mutabilem reddit, significans quia cum
exspiratio virtutum plurimorum donorum, ubicunque
Spiritus sanctus eas exspirat, et per inspirationem
spiritus fortitudinis et humilitatis, spiritusque timoris
Domini animique contriti, et per dispositionem
divinae considerationis in fideli homine exsurgit,
ita ut recto desiderio illius quod ipsi concordans
est per effluentem inspirationem assistat, idem
desiderium quaeque utilia perscrutans, seque ad illa
cum devotione reclinans, eidem inspirationi se coaptat.
Et sic idem quoque desiderium cor ejusdem
hominis concutit, quoniam cum ille scilicet homo
cujus naturalis qualitas eidem flatui convenit, aerem
hunc sic immutatum in se inducit et emittit, eo
quod anima illum suscipiens, ad interiora corporis
transmittat, humores qui in ipso sunt etiam immutantur,
eique aut infirmitatem, aut sanitatem, ut
supra demonstratum est, multoties inducunt, cum
ipse cujus voluntas bona exspirationi huic concordat,
desiderium hoc a malo separatum ruminando
discutit, et quia anima illud per seipsam secretius
exscribat, procellae cogitationum quae in ipso inundant
etiam immutantur, ita ut ei nunc adversitatem,
nunc prosperitatem promittant.

Quia humores in homine etiam secundum modum
complexionis quorumdam animalium vel bestiarum
nunc acrius, nunc levius moveantur, et quod juxta
mutationem vel impulsionem eorumdem humorum
affectus et cogitationes, in ipso scilicet homine
frequenti alternatione varientur.

IX. Humores enim, sicut leopardus, in homine ferociter
interdum insurgunt, sed tamen deinde leniores
fiunt, et ut cancer nunc procedendo nunc
retrogradiendo mutationem saepius in se ostendunt,
atque velut cervus saliendo et pungendo, diversitatem
in se aliquando manifestant, quoniam quantumlibet
homo timorem Domini habeat, cogitationes
tamen in eo aliquando surgunt, quae deinde taedio
affectae ad vanitatem se deponunt, aliquando
velut in cancro per fiduciam bonae consummationis
illum procedere exhortantur; sed deinde illum retrorsum
trahentes, immittendo [f. innuendo] sic eum
perseverare non posse, decipiunt, aliquando quasi
in cervo per fidem eum securum faciunt, postmodo
autem in fide vacillantem pungunt. Et etiam quemadmodum
in rapacitate lupi, et cum ipso velut in
qualitate cervi et cancri, ut praedictum est, hominem
interdum invadunt, quia aliquando quemadmodum
in lupo infernales poenas homini offerunt, ita ut solummodo
quasi per cervum, id est per fidem, et velut
per cancrum, id est per fiduciam, absque aliis justis
operibus eas evadere possit, ipsi fallaciter promittunt,
deinde autem illum multoties in desperationem
ducunt. Interdum quoque ut leo fortitudinem suam
in illo non cessando demonstrant, atque ut serpens
nunc lenitatem, nunc acritatem in se proferunt, et
quemadmodum agnus, se mites aliquando simulant,
ubi judicium Dei homini exponunt; sed postmodum
ne illud metuat ei persuadent, quia velut serpens
prudenter incedens, qualiter illud leni astutia evadat
ipsi deceptuose suggerunt, cum etiam quasi agnum
in patientia eum nihil timere exhortantur, velut
peccatis obligatus non sit. Sed etiam ut ursus interdum
velut in ira submurmurat, interdum quoque
cum illo qualitatem agni et serpentis, velut supra
ostensum est, manifestant, quoniam aliquando,
quemadmodum ursus, corporalem tribulationem pro
Deo hominem sufferre submurmurant, per quam
velut in agni patientia, et quemadmodum serpentis
prudentia, ipsum castigatum et a peccatis emundatum
esse demonstrant, iterumque eum in hoc incertum
per plurimas varietates reddunt. Nam humores
in homine hoc modo saepius immutantur,
quia cogitationes hominis hujusmodi turbinibus
aliisque modis permutatae, illum nunc in justam
securitatem, nunc in desperationem ducunt, interdum
etiam per rectam devotionem eum sursum attollunt.
Quapropter et multoties ad jecur ipsius sic
immutati transeunt, in quo scientia ejus probatur,
quae de cerebro per vires animae temperata procedit,
et quod humiditas cerebri tangit, ita ut illud
pingue et forte ac sanum sit, significantes quod
cogitationes hominis saepius quasi ad jecur ejus, scilicet
ad fortitudinem justitiae, in quo justus per scientiam
operatur, se dirigunt, quia scientiam boni et
mali vires animae ostendunt, quae per justitiam in
credentibus vitam comprehendit, quemadmodum
Filius Dei peccatores et publicanos ad se collegit,
quos etiam in abundantia Spiritus sancti robustos
fecit.

Quod homo in dextra sui parte, eo quod jecur, in quo
fons caloris est, dextrorsum habeat, ad operandum
expeditior sit; in sinistra vero pro corde vel pulmone
sinistrorsum in se locatis et pulsum respirationis
habentibus ad onera ferenda habilior; et quid
ista spiritualiter in ipso designent.

X. In dextra enim parte hominis jecur et magnus
calor corporis est, idcirco et dextra velox ad erigendum
se et ad operandum est; in sinistra autem
cor et pulmo sunt, quae illam ad onera confortant;
et calorem de jecore quemadmodum de fornace habent,
quae designant quod in dextra, id est in prosperitate
salutis boni et recti hominis, justitia cum
Spiritu sancto operatur, ita ut ille prospere ad Deum
se erigens, quaelibet bona perficiat; in sinistra autem
ut adversa devitet, Deum recto corde confitendo
se confortari per robur justitiae exoptat. Sed venae
jecoris commotae, humoribus istis tactae, venulas
auditus hominis concutiunt, auditumque illius aliquando
confundunt, quoniam per auditum homini
multoties seu sanitas seu infirmitas infertur, scilicet
cum de prosperis supramodum in gaudio concutitur,
sive cum de adversis supramodum in tristitia
contrahitur, ostendentes quod tenor justitiae cogitationibus
rectis provocatus, hominem a malo
auditu avertit, et ad bonum dirigit, qui animae illius
interdum, et ea quae sancta sunt, et ea quae turpia
existunt infert, ita ut homo nec in bonis, nec in
malis sibi aliquando modum imponere scire velit.
Nam bona scientia sine bono auditu muta est, quia
quod bona scientia scit, bonus auditus recipit, illeque
magnum studium habet tractare et dictare, quod
sibi per bonam scientiam fertur. Qui postquam omnia
haec congruenter composuerit, aliquantum ab
ipsis cessando quiescit, velut homo qui thesaurum
in arcam suam ponit, scilicet cum bonum et malum
intelligit, bonum in secreto cordis sui recondens,
et malum a se prorsus abjiciens, quemadmodum
Isaias dicendo exhortatur:

Verba Isaiae prophetae ad horum astruendam significationem
congrua, et quo sensu accipienda sint.

XI. &#171;Solve vincla colli tui, captiva filia Sion,
quia haec dicit Dominus: Gratis venundati estis, et
sine argento redimemini (Isa. XLII).&#187; Quod sic intellectui
patet: Contere per poenitentiam vinculum
primae captivitatis et transgressionis, o homo,
qui inter filias supernae pacis in paradiso computatus
eras, quoniam illo perdito, multis malis subjugatus
es. Quapropter dicit ille, qui Dominus cunctorum
est, vobis qui spontanee peccatis involuti
estis. Tali modo absque pretio venundati estis, sicut
Deus primae mulieri dolorem promisit, quae propter
praevaricationem divini praecepti paradiso caruit,
atque nomen quod est filia Sion amisit; sed
sine argento terrenae cupiditatis redimemini, ubi in
virginea natura Redemptor noster surrexit, et nos
per Spiritum et aquam renasci ad vitam constituit,
ac si in haereditarium locum nos reduxit. Qui autem
in nativitate ista juste perseveraverit, a celsitudine
Sion non movebitur. Fidelis igitur homo ad
Deum se erigat, peccata sua abjiciendo, omniaque
mala relinquendo, atque in desiderio suo ad coelestia
anhelet, auxilium bonorum operum a Deo
petens. Qui si in petitione hac stabilis perseveraverit,
quemadmodum caecus sedens secus viam fecit,
mox gratia Dei ad ipsum aspicit, et si tunc illa
eum lumen attendentem, et a tenebris semetipsum
erigentem viderit, in omnibus illi aderit, ea quae
justa et sancta sunt ipsi inspirans. Iste namque a
malo declinans, in bonis et sanctis operibus delectatur,
et dulcedinem eorum gustat, quia a Deo recedere
non vult, sed a serpentino dolo se avertit.

Quid designet in homine quod humores qui in eo sunt,
umbilicum, qui caput viscerum existit, et lumbos,
in quibus petulantia est, conspergentes, venas quoque
renum, et iliorum interdum tangunt, et per
has ad venas etiam splenis, pulmonis et cordis
ascendunt.

XII. Vides quoque quod interdum humores isti
ad umbilicum hominis tendunt, qui quasi caput viscerum
exstans, illa leniter claudit ne dissipentur,
et qui itinera caloremque eorum et venarum ad rectum
temperamentum conservat, licet multoties impulsibus
suis inquietus sit; alioquin homo vivere
non posset: quoniam cum fidelis homo malum auditum
excludit, bonis cogitationibus suis umbilicum
diversarum concupiscentiarum constringit, quatenus
ad vitam verae beatitudinis pertingere valeat, quia
ille eum saepius ad inquietudinem malorum provocat.
Sed et lumbos hominis aliquando petunt, qui
in viribus suis velut ludendo deceptuosi et periculosi
sunt et qui a nervis, et a caeteris venis retinentur;
in quibus etiam rationalitas floret, ita ut homo
sciat quid faciat, vel quid devitet; unde et delectationem
ad opera illa habet, et qui in dextra parte
corporis de flatu spiraminis hominis, et de jecore
ejus calefiunt, et roborantur; unde et sic homo discretionem
disciplinamque recipit, quomodo procellas
aliorum humorum compescat, quatenus opera
sua disciplinate perficiat, quia lumbos, in quibus
luxus est, praecingit, et hoc ad salutem animae
per virtutem justitiae confortatur discrete et honeste
complet. Idem quoque humores venas renum
et iliorum interdum tangunt; quae ad venas splenis,
pulmonis et cordis tendunt, et haec omnia cum visceribus
in sinistra concutiuntur, cum illa pulmo
calefacit; dextram vero partem corporis jecur accendit,
quoniam homo eisdem rectis cogitationibus
renes, quae per injustam concupiscentiam cor suum
saepius tangunt, et ad malum concutiunt, fortissime
constringit, cum levitas carnis illos tangit, hocque
per vias justitiae incedendo facit.

Quod venae cerebri, cordis et jecoris, renes confortando,
venae quoque renum suras descensu suo roborando,
et cum venis ipsarum sursum redeundo
locis opportunis invicem conjunctae utrique sexui
vires ad gignendum conferunt, et quod lacerti, brachia
et crura venis et humoribus plena sint, et brevis
horum exemplificatio.

XIII. Ut venae cerebri, cordis, pulmonis et jecoris,
caeteraeque renibus fortitudinem afferunt, et venae
renum ad suras descendunt, easque confortant,
et ita cum venis earumdem surarum sursum redeuntes,
seque aut in virili fortitudine, seu in muliebri
matrice ad invicem connectentes, quemadmodum
stomachus cibos comprehendit, locis illis vires ad
gignendum prolem immittunt, velut per lapidem
ferrum acuitur; quia postquam, concupiscentia sopita,
per pudicitiam eosdem renes homo constrinxerit,
per bonam quoque scientiam, quae in ipso est,
illos in castitate mundat, tenoreque justitiae et continentiae
eos circumdat, et sic in his in quibus incontinens
prius erat, ad continentiam se inclinans,
ipsam etiam solidat, ne ad levitatem corruat. Unde
et cum in eadem continentia ad Deum tendit, se et
in virili et in muliebri sexu per eam muniens, diversis
virtutibus suffultus prolem sanctitatis profert,
cum recto tramite discretionis incedit. Lacerti
enim, musculi brachiorum et surae, tumores
quoque crurium sunt pleni venis et humoribus, quoniam
ut venter viscera et cibos in se retinet, sic
lacerti brachiorum, et surae crurium venas et humores
in se conservant, et fortitudine sua hominem
roborant et portant, quemadmodum venter illum
nutrit, quia etiam abstinentia comprehensio fortitudinis
ac sustentationis justificationum in homine
est, circumdata tenore gemituum bonarum cogitationum,
interiora quoque animae ad plenitudinem
retinens, et ad perfectionem salutis conservans, totumque
hominem corpore, scilicet et anima, in sanctitate
nutriens.

Quod ex nimia nervorum et venarum totius corporis
distentione homini currenti fatigatio accidat, et
quarum venarum complexione vel impulsione delectatio
illa momentanea concitetur, et moralis utilisque
in ipso homine horum assignatio.

XIV. Sed cum homo interdum festinanter currit,
seu incedendo iter facit, nervi qui sub genibus
existunt, venulaeque quae in genibus sunt supramodum
distentae, venas in suris quae ut rete sibi connexae
et plurimae sunt, tangunt, et sic in fatigatione
ad venas jecoris redeuntes, illas cerebri venas tangere
faciunt, et hoc modo totum corpus in fatigationem
mittunt. Quoniam et cum homo interdum
viam rectitudinis indiscrete arripit, immoderatio
tenoris hujus illum ad quaeque inconvenientia flectens,
abstinentiam quoque in ipso in injustum modum
scientiae ducit, ita ut cum ille a licitis se immoderate
abstinet, in aliis virtutibus taedium incurrit;
et cum se ad justitiam redire, et superabundantem
scientiam habere putat, laqueum fatigationis sibi
paret, quia per hanc incongruentem abstinentiam
audaciae et praesumptionis temeritatem parvipendens,
se hoc modo perseverare posse solummodo
dubitat, sicque in laqueum desperationis corruit.
Venae autem renum suram sinistram illi subvenientes
magis tangunt quam dextram, quia sura dextra
a calore jecoris confortatur, ita videlicet sicut et
tenor concupiscentiae per abstinentiam cum incongrua
et indiscreta est magis augmentatur, quam
per eam minuatur, quoniam nec secundum Deum,
nec propter Deum est, quia abstinentia quae cum
discretione operatur, virtute justitiae roboratur. Ad
venas quoque renum, atque illorum venae surae dextrae
ascendunt, illarumque venae jecoris venas tangunt,
et jecur renes in pinguedine, quae ex humoribus
est, jacentes calefacit, ita ut extendatur velociter
delectationem inducentes et educentes, citoque cessantes,
quia cum jecur homini calorem dat, ille
joculatur et laetus est, quoniam et tenorem concupiscentiae
abstinentia quae in Deo vera est, transit,
illamque ad judicium justitiae pertrahit, et ibidem
discutit, quatenus omnino pereat. Sed justitia ipsam
quae in pinguedine sordium jacebat ad nihilum ducens,
igne Spiritus sancti comburit, ita ut mala quae
in ea fuerunt, ad contritionem et ad amaritudinem
extendantur, cum prius delectationem quamvis brevem
in se ostenderent, quia homo peccator justificatus
in gaudio mercedem metet.

Quibus de causis flegmate et humoribus interdum in
homine corruptis, ipse homo in corpore vel caducum
morbum vel alias infirmitates incurrat, et quibus
malis secundum horum significantias in anima
plerumque corripiatur.

XV. Itaque humores qui in homine sunt, injusto
modo commoti, cum venas jecoris illius aliquando
tangunt, ut supra dictum est, humiditas illius minuitur,
humiditas quoque pectoris attenuatur, unde
etiam hominem sic exsiccatum in infirmitatem
impellunt. Flegma etiam in eodem homine aridum
et venenosum fit, illudque ad cerebrum ejus sic
ascendit, caputque in dolorem ducit, oculos quoque
dolere facit, medullaque in ossibus illius marcescit,
ita ut interdum ille caducum morbum incurrat,
cum luna in defectu est. Cum enim cogitationes
hominis ferocitatem et duritiam tyrannidemque
in se assumunt, ac sic ad quamque vanitatem
declinant, justitiam quae rore Spiritus sancti perfusa
sanctitate bonorum operum in ipso germinare
deberet, hac tyrannide opprimunt, reliquasque virtutes
in illo debilitant et arefaciunt. Scientiam quoque
illius principium et intentionem, ac fortitudinem
justae operationis, quae prius in ipso vigebant,
velut in caducum morbum in desperationem ducunt,
quoniam lumen veritatis, quod illi lucebat,
jam attenuatur. Humiditas etiam quae in umbilico
illius est, per eosdem humores fugata, in siccitatem
aliquando vertitur et indurescit, unde et caro ipsius
ulcerosa et squamosa fit, velut leprosus sit, cum
lepram non habeat; venae etiam lumborum ipsius
per illos injuste tactae, caeteras eodem modo commovent,
ita ut recta humiditas in ipso exsiccetur,
sicque humore relicto impetigines in illo exsurgunt,
quia humiditas continentiae, quae quasi in umbilico
ejus concupiscentiam destruere deberet, per has
feroces ac duras illicitasque cogitationes fugata,
rore Spiritus sancti in illo non perfunditur. Unde
cum illum deserit, peccata ipsius per malam consuetudinem
putrescunt, ita ut omnibus velut lepra
fetendo manifesta fiant; lumbique illius castitate
non praecincti per easdem cogitationes commoventur,
ita ut, germine bonorum fructuum in ipso exsiccato,
quemadmodum impetigines prava exempla
in eo attollantur, sicut etiam Osee per Spiritum
sanctum demonstrat, dicens:

Verba Osee prophetae ad haec competentia, et quo
sensu accipienda sint.
XVI. &#171;In domo Israel vidi horrendum, ibi fornicatione
contaminatus est Israel (Ose., V).&#187; Quod
sic intellectui patet: In latibulis illis, in quibus iste,
qui Deum puro corde inspicere deberet, quasi quiescendo
in peccatis jacebat, ego qui omnia occulta
delictorum perscrutor, vidi abominationem nefandissimam,
scilicet quod fornicatione immundissimarum
et fetentium praevaricationum ille involutus
est, se in his polluens velut porcus luto involvitur,
qui munditiam quaerere et intueri atque amplecti
debuit, cum se in omnibus contemptibilem et dissolutum
fecit. Immunditia enim hominem enervat,
eumque quasi a mente sua eliminat, ita ut nec illa
quae ad saeculum, nec ea quae ad Deum respiciunt,
cum perfectione honestatis attendere valeat, quia
carnis incendium cum voluntate ipsius superbiam,
vanamque gloriam, et omne malum quasi insufflando
suggerit.

Quod venae renum hominis ab humoribus injuste aliquando
commotis nonnunquam tactae alias venas
concutiendo etiam medullas ossium arefaciunt, et
quae incommoditas per haec designata interius hominem
apprehendat.

XVII. Venae quoque renum ejusdem hominis a
praefatis humoribus injuste commotis interdum tactae,
alias venas quae ipsis in suris, aut in reliquo
corpore adhaerent, ut praedictum est, concutientes,
medullas ossium et venas carnis illius in siccitate
arefaciunt, et sic homo diu languet, in languore isto
vitam diu trahens, quoniam cum homo umbilicum
lumbosque suos constringere negligit, ita ut etiam
cogitationes suas per tyrannidem et per quaeque
inutilia vagari permittat, tenorem virtutum quae abstinentiae
adhaerent, ipsamque abstinentiam, quae
pro conservanda pudicitia discrete et ordinate tenenda
est, contemnit. Quapropter et reliqua opera
infusione superni roris carentia, in ariditatem vertuntur,
animamque illius languescere faciunt quousque
ad vigorem virtutum redeat.

Quid humores in pectore hominis superflue abundantes,
jecur et venas aurium vel renum moventes, et
ex umbilico ad cerebrum ascendentes, in spiritualibus
ejus designent.

XVIII. Sed aliquando praefati humores in pectore
hominis supramodum humiditate inundant, illique
jecur ejus humiditate ista humectant, unde
quamplurimae et variae cogitationes in eodem homine
insurgunt, ita ut se nunc nimis sapientem,
nunc nimis stultum esse putet; et inde idem humores
ad cerebrum ascendentes illud inficiunt, atque
ad stomachum descendunt, febresque in eo generant,
sicque homo ille diu infirmatur. In his quoque
ostenditur, quia si diversae cogitationes hominis
feritate deposita, mollitie, et facilitate lubricaque
vanitate se diffundunt, justitiam in illo fevitate
ista suffocare nituntur. Unde et cum in eo sic insurgunt,
eum nunc velut in sapientia attollunt, nunc
quasi in stultitia deprimunt, scientiamque illius
confundentes, voracitatem illi immittunt, ita ut anima
illius his malis velut diuturno languore irretita,
multoties periculosam oppressionem patiatur. Venulas
quoque aurium cum superfluitate flegmatis,
interdum tangunt, illaeque venas pulmonis cum eodem
flegmate ita inficiunt, ut homo tussiat, et vix
suspirare possit, et eadem superfluitas flegmatis de
venis pulmonis ad venas cordis transiens, illud in
dolorem ponat, dolorque iste ad latus ejusdem hominis
vadens, pleurisim excitet, eumque ita concutiat,
quasi caducum morbum in defectu lunae habeat.
Haec etiam designant, quod aliquando variae cogitationes
tantam tumultuationem in eodem homine
faciunt, ut auditum animae ipsius ita confundant,
quatenus nec bonum intelligere, nec in se colligere
valeat, sed illud quasi tussiendo pro fastidio habeat.
Cor etiam ejus per amentiam hoc modo conturbant,
ut nullam quietem ad utilitatem animae suae recipere
possit, sed ut hac et illac in rectitudine titubans,
quasi moribundus incedat, quia lumen rectitudinis
illi jam obnubilatur. Superflua etiam inundatione
viscera in umbilico hominis movent, atque sic ad
cerebrum illius ascendunt, eumque freneticum multoties
faciunt, venasque in lumbis illius concutiunt,
melancoliam quoque in ipso tangunt, ita ut ille hoc
modo conturbetur, tristisque sine discretione efficiatur,
quoniam immoderata etiam perturbatione
lubricae effusionis cogitationes in illo concupiscentiam
ad libitum suum movent. Scientiam quoque
ipsius, ut in pravis actibus sordescat discindunt,
eumque quasi vesanum, et in impudicitia incontinentem
reddunt; tristitia quoque, cum voluptatem
carnis suae perficere non potest, ipsum obfuscat.
Interdum quoque iidem humores in inconvenienti
humectatione venas renum hominis tangunt, illaeque
sic commotae, venas surarum illius, et caeteras venas
corporis ipsius superflua inundatione inficiunt,
et sic etiam idem homo superfluis cibis, et potibus
tunc superabundaverit, pinguem lepram illi aliquando
inferunt, quoniam carnes ejus ingrossescunt.
Per quod demonstratur quoniam aliquando
cogitationes immunda et lubrica voluptate hominem
tangunt, et ad turpem mollitiem trahunt, fortemque
abstinentiam, quae carnem illius domare
deberet, ab eo depellunt, et in voracitatem, quae
libidinis flammas accendit, ipsum molliter inducunt;
unde et velut lepra putredine peccatorum illum
inficiunt, qui voluptati corporis sui non resistit.
Nam qui carnem suam per congruentem abstinentiam
non macerat, sed eam cum vitiis et
concupiscentiis nutrit, pinguedinem peccatorum
sibimet accumulat, et sic coram Deo se in sordibus
fetere facit.

Quid etiam profectus in interioribus cogitationum significent
iidem humores in corpore hominis aequaliter
et temperati, et testimonium de Canticis canticorum
ad hoc consonans cum expositione sua.

XIX. Quod si praefati humores nec supramodum
sicci, nec supramodum humidi, sed aequali et congruo
modo temperati per membra hominis diffunduntur,
in corpore suo ille sanus permanet, et in
scientia sive ad bonum sive ad malum vigens. Quod
significat etiam quia si cogitationes hominis nec nimis
in feritate durae, nec nimis in facilitate lubricae
sunt, sed quod tam secundum hominem quam secundum
Deum in honestate morum bene et decenter
compositae existunt, ipsum in corpore per mansuetudinem
quietum, in scientiaque subtilem reddunt,
ita ut nec ad dextram nec ad sinistram favorem
mundi fugiens declinet, sed quamplurimis virtutibus
suffultus, ad coelestia gaudia anhelet, ut in Cantico
canticorum (cap. VII) scriptum est: &#171;Quam pulchri
sunt gressus tui in calceamentis, filia principis.&#187;
Quod sic intellectui patet: Tu qui in corde tuo delectaris
bonis operibus ad Deum anhelando, per
quem spem aeternae vitae habes, quae tibi in gaudio
resplendet, velut cum sol exoritur, pulcherrimos
gressus in itinere Filii Dei caeteris exhibens, cum
mortificationem carnis quasi in calceamentis tibi
imponis, nuditatem videlicet peccatorum tuorum
tegens, ubi in bona voluntate Deum magis quam te
diligis. Et tunc etiam anima filia principis dicitur,
principis scilicet illius qui Princeps pacis vocatur,
qui etiam antiquum serpentem superans, populum
suum liberavit, et omnem inimicitiam, quae inter
Deum et hominem fuit, in sanguine suo abluit. Pacem
istam angeli in humanitate Filii Dei hominibus
nuntiabant, et de ipsa multum gaudebant, quoniam
Deus terrae ita se adjunxerat, ut eum homines in
humana forma conspicerent, et angeli ipsum hominem
et Deum perfecte vident. Omnis itaque homo
qui Deum timet et diligit, verbis istis devotionem
cordis sui aperiat, eaque et ad salutem corporum
et animarum hominum, non quidem ab homine, sed
per me qui sum prolata sciat.
VISIO QUARTA.

Visiones diversae sub uno capitulo breviter comprehensae.
De firmamento, quantae cum universis sibi
adhaerentibus densitatis sit, et de incommoditatitibus
aliquorum circulorum, quomodo aliorum
oppositione repellantur, vel temperentur, et de lactea
zona instar arcus incurvati apparente.

I. Et vidi firmamentum cum omnibus sibi adhaerentibus
tantam spissitudinem a summo usque ad
summum super terram habere, quantam terra a
summo usque ad summum habebat. Vidi quoque
quod superior ignis firmamenti interdum commotus,
quasdam squamas velut favillas ex se in terram
emittebat, quae stigmata et ulcera hominibus et animalibus
et fructibus terrae inferebant. Vidi etiam
quod de nigro igne quaedam nebula aliquando ad
terras descendens, viriditatem terrae arefaciebat, et
humiditatem agrorum exsiccabat; sed purus aether
et squamis istis et nebulae huic resistebat, ne supra
modum praedictis creaturis plagas inferrent. Et etiam
vidi quod de forti et albo lucidoque aere alia quaedam
nebula ad terras se interdum extendebat, magnam
pestilentiam hominibus et pecoribus incutiens,
ita ut exinde multi diversis infirmitatibus subjacerent,
quamplurimi quoque mortem incurrerent,
cui tamen nebulae aquosus aer se opponebat, eamdem
nebulam temperans, ne creaturis ultra modum
laesionem inferret. Vidi quoque quod tenui aere
humor super terram ebulliens, viriditatem terrae suscitabat,
omnesque fructus germinando procedere
faciebat, et qui etiam quasdam nubes superius ferebat,
quae omnia superiora sustentabant, et ab omnibus
superioribus confortabantur. In eodem quoque
aere quamdam nubem candidi coloris videbam,
quae in utraque parte sui ubi finem habebat, hinc
et hinc aliis nubibus firmamenti velut infixa erat,
et cujus medietas ut arcus incurvata manens in praedictum
aerem extendebatur. Iterumque audivi vocem
de coelo dicentem mihi:

Quod Deus omnium Creator rerum per superiora inferiora
confirmet, et per ea etiam peccatores puniendo
emundet, et quid firmamenti spissitudo undique
aequalis terrae in homine designet.

II. Deus, qui omnia creavit, superiora ita constituit
ut per illa etiam subteriora confirmet et mundet,
et in forma hominis illa assignata ad salutem
quoque animae introducat. Nam vides firmamentum
cum omnibus sibi adhaerentibus tantam spissitudinem
a summo usque ad summum supra terram
habere, quantam terra a summo usque ad
summum habet; quia, o homo, quemadmodum tibi
ostenditur, et dicitur, firmamentum et terra aequalis
spissitudinis sunt, et quanta vacuitas aeris supra
terram ad superiora obstacula est, tanta quoque
vacuitas aeris sub terra ad inferiora obstacula consistit,
tantaque versus austrum versusque septentrionem
inter terram et ibidem opposita obstacula
firmamenti vacuitas aeris est. Quod designat, quia
interior spiritus hominis vires suas tam in coelestibus
quam in terrenis ita manifestat, prout corpus
hominis fortitudine sua in eisdem modis versari
contendit. Ubi enim anima et corpus in rectitudine
sibi consentiunt, superna praemia in gaudio uno
adipiscuntur.

Item de firmamento a Conditore ad quaslibet habilitates
igne, aethere, aquis, stellis, ventis congrue
disposito, et unde creentur squamae a lucido igne
superioris circuli in modum favillarum decidentes,
et tam terram quam ejus incolas laedentes, et quid
per hoc interioris ultionis demonstretur.

III. Vides quoque quod superior ignis firmamenti,
interdum commotus, quasdam squamas velut favillas
ex se in terram emittit, quae stigmata et ulcera
hominibus et animalibus et fructibus terrae inferunt,
quoniam Deus firmamentum igne firmavit, ne difflueret,
aethere alleviavit, ut moveri posset, aquis
perfudit, ne aresceret, stellis illuminavit, ut claresceret,
ventis quoque sustinet, quatenus cursum
suum assidue peragat. In quatuor enim plagis, scilicet
in oriente, in austro, in occidente, et in septentrione
firmamentum ad circumvolutionem per
ventos impellitur. Sed lucidus ignis ejus, dum ab
humore subterioris aquae per dispositionem et judicium
Dei superatur, ita ut a recto modo ardoris
sui cesset, squamas de ardore fervidas, de aqua
humidas ad ultionem emittit, ut supra dictum est.
Hoc ostendit, quod potentia Dei spiritum hominis
in potestate sua habens, justo judicio provocata,
ultionem suam perversis actibus hominum immittit,
ita ut illi confundantur, et dejiciantur, quia non
humanos, sed pecuales mores nullum fructum bonorum
operum habentes in se ostendunt.

Quod niger ignis secundo comprehensus circulo vel
judicio Dei, vel ventorum collisione excitatus nebulam
viridia terrae exsiccantem emittat, et nunc
calore, nunc membrorum inundatione periculosus
fiat, et quid ista significet.

IV. Et de nigro igne quaedam nebula aliquando
ad terras descendens, viriditatem terrae arefacit et
humiditatem agrorum exsiccat, quia cum in eodem
igne ardor et frigus per voluntatem Dei commoventur,
nebula, quemadmodum praefatum est, descendit,
quae de periculoso ardore fumosa, et de nocivo
algore humida, ad vindictam peccantium existit.
Niger enim ignis iste vento austri excitatus ardet,
de vento autem aquilonis nimietatem frigoris in
grandine habet, sed utrumque ventus orientalis sedat;
ventus vero occidentalis in aquoso aere saliens,
cum niger ignis interdum commovetur, periculosam
inundationem facit, significans quod etiam
de judiciali examinatione, alia vindicta ad carnales
concupiscentias se extendens, eas in ariditatem
contemptus evertit, atque pinguedinem earum omnino
consumit, quia Deus hoc quod se ipsi opponit
ad nihilum deducit.

Quod circulus puri aetheris suavitate sua superiora
et inferiora temperet, et squamis prioris et nebulae
secundi circuli ne terras nimium laedant resistat,
et quid fumus ab aquis superioribus coelesti igne
fervefactis procedens, vel utilitatis vel significationis
habeat.

V. Sed purus aether et squamis istis et nebulae
huic resistit, ne supramodum creaturis plagas inferant,
quia idem aether inter ignes et aquas medius
existens, puritate et suavitate sua superiora mitigat,
subteriora quoque temperat, nec plagas de se
producit, quoniam si singula elementa creaturas
ferirent, nec aliquid illis subveniret, nec durare,
nec subsistere possent. Aquae vero secundum divinam
dispositionem aliquando per ignem comprimuntur,
ne incongrua effusione diffluant. Unde et
illae quemdam fumum emittunt, qui tamen nocivus
non est, sicut nec halitus hominis ullum laedit.
Idemque fumus convenienti humore subteriora
temperat, ne plagas suas plus quam debent extendant,
ut et pura poenitentia divinam ultionem et
vindictam mitigat, Deumque creaturae suae placabilem
facit.

De nebula pestifera a circulo fortis et albi aeris ad
terras se extendente, unde creetur, et quod ei densitas
aquosi aeris ne supramodum noxia sit resistat,
et quod plagae quaevis nunquam nisi Dei judicio
super homines inducuntur, et quid haec omnia
designent.

VI. Et etiam vides quod de forti et albo lucidoque
aere alia quaedam nebula ad terras se interdum
extendit, magnam pestilentiam hominibus et pecoribus
incutiens, ita ut exinde multi diversis infirmitatibus
subjaceant, quamplurimi quoque mortem
incurrant, quia cum de ipso aere nebula, ut praefatum
est, interdum procedit, aquae superiores,
quibus idem aer pro vicinitate subtus adhaeret, per
voluntatem Dei a superiori igne supramodum commoventur,
quae de inquieto ardore nunc fervent,
et de pessimo frigore quod in nigro igne est, nunc
algent, et sic nebula ab utroque perfusa, in utraque
parte nociva existit. Plagae autem istae non procedunt,
nisi cum, peccatis hominum provocatae, justo
Dei judicio super ipsos inducuntur, demonstrantes
quod de discretione sanctorum operum, vindicta
ad operationes, quae sine discretione sunt, procedit,
contritionem hominibus immoderatam in peccato
moderationem non habentibus infligens, ita ut
in ipsis ea quae indiscreta secundum corpus hominis
sunt, debilitet, et illa quae ad salutem animae discretione
carent, omnino mortificet. Discretio enim
omnia quae tam corpori quam animae utilia sunt,
temperat. Cui tamen nebulae aquosus aer se opponit,
eamdem nebulam temperans, ne creaturis ultra
modum laesionem inferat, quoniam aquositate
sua vires fortitudinis illius attenuat, quia sancta
opera in exemplis justorum vindictae huic quae de
discretione procedit, demonstrant quibus modis
illa quae immoderata sunt feriat.

De humore a tenui aere emanante, cujus utilitatis sit,
et quod guttae pluviarum superiori frigore in nivem
vertantur, et quod idem tenuis aer a superioribus
terram muniat, eamque fecundet.

VII. Quod autem de tenui aere humor supra terram
ebulliens viriditatem terrae suscitat, omnesque
fructus germinando procedere facit, et qui etiam
quasdam nubes superius fert, quae omnia superiora
sustentant, et ab omnibus superioribus confortantur,
hoc ideo est, quoniam idem tenuis aer nivem ex
se emittit, quae quasi volando in terram sternitur,
cum per descensum solis in terra frigus est, quia
guttae aquae de superiore frigore in nivem convertuntur.
In ardore autem ascensus solis idem aer rorem
supra terram cadentem in similitudine favi mellis
exsudat, qui de suavitate orientalis venti in suavem
pluviam interdum liquescit. Et aer iste superiora
pericula comprimit, atque velut scutum ad defensionem
terrae est, quemadmodum scutum de plurimis
ictibus virum defendit, atque de suavissimo et
temperato calore solis rorem benedictionis quem Jacob
filio suo dedit supra terram emittit. Interdumque
aer iste de ascensione aquae, et de humiditate
roris fumat, quod tamen nocivum non est, sed
unamquamque fructuositatem terrae lambit, ipsam a
squalido fetore mundans, a quo per aliquam tempestatem
tacta est.

Quomodo nubes in eodem aere superno vel igne, vel
frigore modificatae, nunc lucidae, nunc umbrosae
appareant, et pluviam quasi a quibusdam mammis
expressam non repente, sed sensim diffundant, et
quid in nobis designent.

VIII. Ipse quoque praedictas nubes, quae interdum
lucidae et interdum umbrosae sunt, super se portat,
et sustentat, quae velut singulares mammas habent,
per quas pluvias in terram mittunt, quemadmodum
de mammis lac extrahitur; istaeque aliquando ad
superiora se extendunt, et de singulis vim accipiunt.
Per ignem enim confortantur, aethere alleviantur,
aquis perfunduntur ac frigore coagulantur,
ne sparsio pluviae per singulas mammas supramodum
grossa super terram diffundatur. Sed et eaedem
nubes speculositas illa sunt, quam homines coelum
nominant, quoniam localia instituta solis, lunae et
stellarum per eas quasi formae aliquae per speculum
videntur, ita ut homines constitutionem illorum se
videre existiment, quod tamen ita non est, quia
ipsae nubes officia tantum earumdem constellationum,
velut in umbraculo speculi ostendunt, atque quemadmodum
aqua fluunt, in qua omnia opposita conspiciuntur,
designantes quia de recto desiderio fidelis
hominis cogitatio ad fructiferam utilitatem
bona opera praeferentem exiens, viriditatem illius
tangit, quatenus multiplices fructus sanctitatis
producat, et mentes hominum ad coelestia elevet,
ita ut ad illa anhelent; et ab ipsis roborentur,
quia dum homo recto desiderio ad fructum bonorum
operum tendit, terrena despicit, seque illis
quae sursum in coelestibus sunt ita infigit, ut se,
velut homo non sit, totum immutatum ostendat.

De nube quae lactea vocatur, quod aerem extensione
vel incurvatione sua comprehensum roboret, et quid
per hoc significet.

IX. In eodem quoque aere quamdam nubem candidi
coloris vides, quae in utraque parte sui ubi finem
habet, hinc et hinc aliis nubibus firmamenti
velut infixa est, et cujus medietas ut arcus incurvata
manens, in praedictum aerem extenditur, quoniam
in eisdem nubibus, quas aer iste superius ferendo
sustentat, alia nubes velut lacteum colorem
habens dirigitur, quae eumdem aerem firmat, sicut
columna donum sustentat, quemadmodum et in praefato
ordine recti desiderii mentes quorumdam hominum
ita constituti sunt, ut tam in saecularibus
quam in spiritualibus causis mercedem finis operum
suorum praestolentur, quia et terrena et coelestia
negotia quatenus superno judici placeant, perficiunt,
et quamvis perfectio mentium ipsorum aliquando
fragilitatem carnis velut incurvata sentiat; in recto
tamen desiderio perseverat ut etiam servus meus
Job ostendit dicens:

Verba Job ad idem consona, et quo sensu accipienda
sint.

X. &#171;Et tenebit justus viam suam, et mundus manibus
addet fortitudinem (Job XVII).&#187; Quod etiam
sic intellectui patet: Homo qui justitiam diligit, itinera
rectitudinis conatu fortitudinis tenebit, et qui
a sordibus mundus existit, bonis operibus acquiret
sanctitatem, cum se a malis abstinens, ad omne
quod Deo placet se convertit, quatenus vitam
illam quae sine fine est adipiscatur. Justus enim
sapientiam capit, et sapientia in rationalitate illa
est quae vitale et mortale scit et recta itinera docet.
Obcaecatio autem cordis, quae ex gustu carnis
exoritur, puram scientiam obnubilat, cum secundum
voluntatem suam quaecunque vult, se facere
posse tentat. Unde et tandiu caecatur quousque
ipsam et vulnera sua sentiat, ita ut sibimetipsi
displiceat, reputans quomodo stare possit si a Deo
recesserit.

Quia homo instar firmamenti cujusdam in Deo roboratus,
ipsum et opera ejus sedule semper considerare
debeat, quoniam ad cognoscendum et glorificandum
se inter omnia maxime rationalem creaturam
fecit Deus.

XI. In his cogitationibus homo omnipotentem
Deum sicut sigillum inspiciat, omnia miracula et
signa ipsius affirmando, atque in similitudine firmamenti
domum suam hoc modo confortando, quo
per nullum terrorem seu timoris seu amoris a Deo
avellatur: firmamentum itaque Deus in scabellum
throni sui posuit, illudque circumeuntem circulum
habet, in similitudine potentiae Dei, quae nec initium,
nec finem habet, quemadmodum nullus intueri
potest, ubi circuiens rota incipiat, vel finiatur.
Thronus etenim Dei aeternitas ipsius est, in qua
solus sedet, omnesque viventes scintillae radii splendoris
ejus sunt, velut radii solis ab ipso procedunt.
Et quomodo Deus vita esse cognosceretur, nisi per
vitalia, quae ipsum glorificarent, quoniam gloriam
ipsius laudantes ab ipso processerunt? Quapropter
viventes et ardentes scintillas ad claritatem vultus
sui posuit, quae ipsum nec initium, nec finem habere
conspiciunt, et ideo nullum taedium aspicere in
eum habentes, studiose absque fastidio ipsum intuentur,
nec studium hoc unquam praeteribit. Quomodo
autem cognosceretur quia solus aeternus est,
si ab angelis ita non consideraretur? Quod si scintillas
istas non haberet, quomodo gloria ejus plena
appareret? Et quomodo aeternus esse innotesceret,
si nulla claritas ab ipso procederet? Nulla enim
creatura est, quin aliquem radium habeat, videlicet
aut viriditatem, aut semina, aut flores, aut pulchritudinem,
alioquin creatura non esset. Sed et si Deus
possibilitatem omnia facere non haberet, ubi esset
potentia ipsius?

Quia Deus pulchritudinem operum suorum in primo
angelo signaverit, et quod ad demonstrandum in
qua mundi parte infernus sit, tribus partibus solis
et lunae praesentia illustratis, quartam partem, id
est septentrionalem vacuam lumine reliquerit, et
quod fulgore lucis tenebrae arguantur, et oppositione
tenebrarum lux gratior sit.

XII. Omnem quippe pulchritudinem operum possibilitatis
suae Deus in primo angelo signavit, ipsumque
stellis et pulchritudine viriditatis, omnique genere
fulgentium lapidum, quasi stellatum coelum
ornavit, et eum Luciferum nominavit, quoniam ab
ipso, qui solus aeternus est, lucem portavit. Ego enim
qui sum in tribus parietibus opera mea ostendi, videlicet
in oriente, in austro et in occidente; quartum
autem parietem in septentrione vacuum dimisi,
in quo nec sol nec luna lucet. Quapropter et in
illa plaga extra firmamentum infernus est, qui nec
superius tectum, nec inferius fundum habet, et etiam
ibi tenebrae existentes, ministerium omnium lucidorum
laudis meae sunt, quia quomodo lux cognosceretur
nisi per tenebras? Et quomodo tenebrae scirentur,
nisi per radiantem fulgorem ministrorum
meorum? Si hoc non esset, potestas mea plenitudine
careret, ita ut omnia miracula mea non
nominarentur. Sed nunc potestas mea plena et
perfecta est, nec ullus defectus in miraculis meis
est. Quoniam enim lumen absque tenebris est,
ideo lux nominatur. Vivens quippe oculus lux est,
caecitas autem tenebrae sunt. In his etenim duobus
partibus omnia cognoscuntur, sive bona, sive
mala sint; per lucem quidem opera Dei, per tenebras
vero fuga a Deo quae lucem non tangit, in
illis scilicet qui per superbam partem ipsum confiteri
nolunt.
De superbia vel tumore primi angeli et sequacium
ejus in Deum, et de praecipitatione eorum in locum
tenebrarum et clamor beatorum angelorum illos
detestantium.

XIII. Innumerabilis quidem turba scintillarum,
quae primo perdito angelo aderant, in fulgore omnium
ornamentorum ejus resplenduit, ut mundus
per lucem illustratur. At cum ille sensit quia in
omni ornatu suo Deo servire deberet, ab amore ipsius
secessit, atque in tenebras tetendit, et intra
se dixit: Valde gloriosum mihi est ut a me ipso operer,
et opera faciam, quemadmodum Deum facere
video. Cui omnis comitatus ipsius consensit dicens:
Thronum Domini nostri ad aquilonem contra Altissimum
ponemus. Atque intra se deliberabant, quod
cum ministris Dei errorem et schisma semper facere
vellent, quia dominus ipsorum tantae potentiae,
tantaeque magnificentiae foret, quantae Altissimus illorum.
Tunc oculi unicae aeternitatis inflammati
sunt, et ipsa in magno tonitruo insonuit, atque per
ministeria angelorum primum trangressorem cum
omni exercitu suo dejecit. Et angeli Dei in voce
tonitrui clamabant: &#171;Quae iniqua praesumptio Deo
creatori nostro, qui a se ipso est, aequari potest?
Quia autem tu qui ex praecepto ipsius es, hanc aestimationem
in te habuisti, ut ei similis esse velles,
in ruinam ibis.&#187; Qui statim cum caeteris sibi adhaerentibus
in locum praedictarum tenebrarum quasi
vehemens plumbum retrorsum corruit, quoniam
contra Deum praeliator esse voluit, cujus opera in
tenebras lucere non vidit.

Quia Deus in arcano consilii sui ab aeterno habens
quod homo ipse fieret, hominem qui semper diabolo
mysterium hoc deprehendere non valenti repugnaret,
et ejus locum obtineret, ad imaginem et similitudinem
suam fecerit, in quo etiam anima ossibus et
carne compacto omnes majoris mundi creaturas
ecapitulavit.

XIV. Quapropter ipse Deus manifestum praelium
contra illum fecit, ita scilicet ut ad indumentum
suum, quod in scientia sua absque initio habuerat
respiceret, in quo eum Satan qui ab eo fugerat,
nunquam perfecte intueri poterit, donec omne praelium
suum adversus illum perfecerit, et tunc ipsum
in maximo dolore confusionis suae videbit, cum ab
eodem justo judice in fine saeculorum totus confundetur.
Et in antiquo consilio suo quod semper cum
ipso fuit ordinavit, quomodo opus illud perficeret,
et de lutulenta terra hominem formavit, sicut formam
illius ante aevum ordinaverat, quemadmodum
cor hominis rationalitatem in se claudit, et omnia
sonantia verba ordinat, quae postmodum emittit. Sic
etiam Deus in verbo suo fecit, cum omnia crearet,
quoniam in Patre Verbum, quod Filius est, latuit,
velut cor in homine latet. Et Deus ad imaginem et
similitudinem suam formam hominis fecit, quia
etiam ut forma illius sanctam divinitatem tegeret
voluit; ideoque et omnes creaturas in homine signavit,
quemadmodum etiam omnis creatura per
verbum suum processit. In capite itaque hominis,
videlicet in circumeunte rota, cerebri vertex est,
ad quem scala posita est, quae gradus ascensionis
habet, scilicet oculis videndo, auribus audiendo,
naribus odorando, ore loquendo, in quibus homo
omnes creaturas videt, cognoscit, discernit, dividit,
et nominat. Deus enim hominem formavit, eumque
cum viventi spiramine, quod anima est, vivificavit,
carne quoque et sanguine coagulavit, et ossibus
exaggerans firmavit, quemadmodum terra per lapides
firmata est, quia sicut terra sine lapidibus non
est, ita nec homo sine ossibus esse posset. Firmamentum
etiam, solem, lunam et stellas absque locorum
suorum constitutionibus, in quibus cursum
suum peragunt non habet, quoniam constellationes
istae sine designatione locorum suorum nequaquam
firmari possent, unde omnia eorum loca recta mensura
constituta sunt, quatenus circulus rotae firmamenti
recte circuire valeat, sicut etiam omnia haec
in forma hominis signata sunt, quamvis non eo ordine,
nec ea perfectione, ut in exsuperioribus existunt;
haec quoque ad animam prospiciunt.

Quomodo exterior habitudo, vel forma hominis animae
secundum interiorem profectum vel defectum
assignetur.

XV. Summitas namque capitis incoeptionem operis
animae designat, quae cum circumeunte rationalitate
omne opus hominis disponit et ordinat, et
ipsa anima ut vertex existens, ea in corpore hominis
discernit, quae corpus postulat et desiderat, illaque
operatur quatuor gradus ascendendo et descendendo,
qui sunt visus, auditus, odoratus et gustus,
in quibus etiam creaturas intelligit et sentit, atque
carneum vas ejus cum ipsa ad creaturas se extendit,
illas secundum velle suum sibi attrahens. Cum
omni etiam crescente creatura, velut aer in omnibus
desideriis corporis ea perficiendo volat, atque
in cognitione nominum creaturarum secundum
corpus, seu in amorem, seu in odium illorum elevatur.
Nam longitudo staturae hominis latitudoque
ipsius, brachiis et manibus aequaliter a pectore extensis,
aequales sunt, quemadmodum etiam firmamentum
aequalem longitudinem et latitudinem habet,
quia etiam per mensuram longitudinis et latitudinis
hominis, quae in ipso aequales sunt, scientia
boni et mali intelligitur, quae in utilitate
bonum, in inutilitate vero malum scit. Per gustum
enim carnis et sanguinis caeterorum membrorum
anima irretitur, sicut et per venatorem bestia
capitur, ita ut anima vix suspirare possit, antequam
corpus concupiscentias suas perficiat, et
postmodum corpus multoties secum suspirare facit.

Quod in constitutione sua firmamentum et homo
multam similitudinem ab opifice suo Deo acceperunt,
et quid per hoc in anima ipsius hominis demonstretur.

XVI. Sed et in rotunditate capitis hominis rotunditas
firmamenti ostenditur, et in recta aequalique
mensura ejusdem capitis, recta et aequalis mensura
firmamenti demonstratur, quia idem caput rectam
mensuram ubique habet, ut etiam firmamentum
aequali mensura constitutum est, quatenus ex omni
parte rectum circuitum habere possit, et ne ulla
pars ejus partem alteram injusto modo excedat.
Deus enim hominem secundum firmamentum plasmavit,
et fortitudinem illius cum viribus elementorum
confortavit, viresque ipsorum interiora hominis
consolidavit, ita ut homo illas spirando inducat
et emittat, velut sol qui mundum illuminat radios
suos de se expandit, iterumque ad se retrahit. Sic
etiam rotunditas et aequalitas capitis hominis designant
quoniam anima secundum voluntatem carnis
operatur in peccatis, et iterum in suspiriis eadem
anima ad justitiam se reparat; unde et in hoc aequalitas
est, quia sicut in delictis delectata est, ita et
pro illis dolendo se affligit, et hoc per verecundiam
habet. Anima quippe in verecundia stat, nec in peccatis
delectatur, sed per gustum carnis illa cum
carne operatur, quia cum homo in peccatis usque
ad taedium illorum vixerit, per verecundiam animae
multoties superata, ab illis revocatur; quemadmodum
etiam anima per naturam carnis vincitur, et
ideo etiam quandiu corpus et anima simul vivunt,
tandiu fortem conflictum simul habent, quoniam
unde caro in peccatis delectatur, inde anima dolet.
Et ex hoc malignis spiritibus magna confusio est,
quia ipsi in animabus justorum poenitentiam nunquam
delere potuerunt, cum ipsi in casu suo propter
magnum odium quod contra Deum habent,
nunquam poenitendo considerent quid fecerint. In
his enim modis anima rotunditatem et aequalitatem
in se ostendit, quoniam scientia boni scientiae mali
repugnat, et scientia mali scientiae boni resistit.
Nam alia ab alia probatur. Sed scientia boni ut
plena luna est, quando bene operando carnem superat;
cum autem ipsa superatur, tunc est ut luna
quae in defectu est, cujus circulus umbrosus videtur.
Quia in capite hominis per tres aequalium distinctiones
mensurarum, scilicet a vertice usque ad guttur
superiores firmamenti tres circuli cum duobus sibi
interpositis deputentur, et qualiter eorumdem circulorum
densitas in circuitu capitis aequali divisione
assignetur, et quomodo haec etiam viribus
animae per significationem coaptentur.

XVII. In capite quoque hominis tria superiora
clementa designata sunt, scilicet a superficie calvariae
usque ad frontem lucidus ignis cum subteriori
nigro igne; a fronte autem usque ad extremitatem
nasi, purus aether; et de naso usque ad guttur
aquosus aer cum sibi subposito forti et albo lucidoque
aere. Et loca ista aequali mensura ab invicem
discreta sunt, quemadmodum et densitas superioris
ignis cum nigro igne, densitas etiam puri aetheris,
necnon densitas aquosi aeris cum forti et albo lucidoque
aere aequalis mensurae existunt. Nam et in
anima tres vires sunt, videlicet comprehensio, qua
in potentia Dei coelestia et terrestria comprehendit;
et intelligentia, qua plurima intelligit, cum
etiam peccata mala esse novit, ubi ea per poenitentiam
negligit; ac motio, qua in se ubique movetur,
cum sancta opera in exemplis justorum cum habitaculo
suo perficit; comprehensioque ista et intelligentia
ad motionem animae se in unum conjungunt,
ita ut si anima plus comprehenderet quam intelligere
aut movere posset, in injusta mensura esset.
Atque eaedem vires in anima hoc modo unanimes
sunt, nec alia aliam excedit. Comprehensio enim
animae totum corpus cum omnibus appendiciis suis
circumdat, omnia scilicet in ipso recta mensura
movens ad illa quae caro sentiendo et gustando
concupiscit, velut fabricator aedificium suum hominibus
ad habitandum recte metitur, corpusque per
animam movetur, nec anima omittere potest, quin
corpus ad diversa opera moveat, quia intelligit illa
quae caro concupiscit, quoniam et caro per eam vivit.
Et anima vita existens etiam vivens ignis in
corpore est, corpus autem factum opus, et ideo se
continere non valet, quin in duabus viis operetur,
videlicet aut secundum gustum carnis, aut secundum
desiderium animae. Bonum autem opus animae quasi
pulcherrimum aedificium coram Deo et angelis est,
sed malum opus illius velut aedificium ex luto factum
et plurimo stercore infectum apparet. Quapropter
et anima quae bona opera facit ab angelis Dei laudatur,
et quae mala opera secundum gustum carnis
operatur, a laude repudiatur. Sed et in recta aequalique
mensura, quae a summo capitis hominis in
ante usque ad supercilia, et usque in utramque
aurem ejus, et retro usque ad initium colli ipsius
est, aequalis densitas elementorum cum sibi adhaerentibus
constitutionibus designatur. Hoc etiam
modo pares in anima tres vires sunt, id est exspiratio,
scientia et sensus, cum quibus perficit opera
sua. Per exspirationem enim haec incipit quae facere
potest, et hoc quasi anterior pars capitis est,
atque per scientiam velut ad utramque aurem se
dilatat, et per sensum quasi retro usque ad initium
colli se reflectit. Istae namque vires hoc modo aequales
sunt, scilicet quoniam anima exspirando non
plus facere incipit quam scientia comprehendere
aut quam sensu sufferre possit, et sic unanimiter
operantur quia nulla istarum aliam excedit, quemadmodum
et caput rectam mensuram habet.

Descriptio quarumdam mensurarum, quae in labiis,
in auribus, in humeris, in gutture hominis inveniuntur,
et qualiter secundum ista interior homo
in opere Dei vel poenitentia se agere debeat; quodque
maligni et impoenitentes saepe valde confunduntur,
quod poenitentiam homini abstrahere non possunt.

XVIII. Superius quoque ac inferius labium, quae
utraque pariter flegma capitis et ventris ejiciunt,
in ore hominis unius mensurae sunt, sicut etiam
niger ignis purgationem in vindicta Dei faciens,
fortisque et albus lucidusque aer illa temperando
moderans aequalis densitatis sunt. Quod etiam in
mensura, quae ab aure hominis ad alteram aurem a
retro per obliquum capitis, et a foraminibus aurium
usque ad humeros, ab humeris quoque ad finem
gutturis aequaliter procedit manifestatur. In his ergo
ostenditur quod homo et in superioribus, id est in
coelestibus, et in inferioribus, videlicet in terrenis,
mala tam animae quam corporis de se abjiciens, ore
suo Deum aequali studio laudare debeat, quoniam
ipse conservator et animarum et corporum est. Quod
etiam ab aure ad alteram aurem, et ab auribus ad
humeros, atque ab humeris ad finem gutturis, una
mensura, ut praedictum est, existens, significat quod
homo praecepta Dei auribus percipiens, humerisque
suis illa fideliter imponens, et quasi gutture suo ea
in se trahens, in omnibus aequalem et discretum
modum habere debet, quatenus ad aequitatem illam
perveniat, ubi nulla fortitudo est. Nam quandiu
corpus peccat, tandiu anima in corpore peccatis dedita
conturbatur, et quantum corpus per abstinentiam
in poenitentia affligitur, tantum anima de praemio
aeternae gloriae gaudet, quoniam sicut homo
initium operum suorum inspicit, ita etiam finem
eorum et merita diligenter consideret. Anima itaque
adeo in formam hominis mittitur, quatenus
eadem forma per ipsam vivificetur, et quia a Creatore
suo se venisse consentit, idcirco etiam homo
tam in secta aliqua, quam in fide recta positus,
Deum nominat, quoniam hoc ex bonis viribus animae
sibi insitum habet. Quapropter et ipse nomen
Dei quaerendo in altitudinem ascendit, atque per
quamdam legem disciplinam excribrat, qua illum
quem nominat veneretur. Sed et anima judicium
Dei supra praevaricationem legis casurum cognoscit,
unde et pro criminibus suis quae thesaurizavit cum
dolore, tegmen suum aliquando lacrymas educere
facit, sicut etiam flegma per labia ejicitur, atque
eum dolore isto corpus in quo latet ita capit, ut
illud de injustis operibus suis erubescere faciat.
Attamen corpus gustum carnis sequitur, animaeque
multoties resistit, ne in altitudinem illam ascendat,
in qua Deum sentit, et eam sic excaecat, sed tamen
ita opprimere non valet, quin pro peccatis doleat,
quamvis homo in ipsis delectetur, et hujusmodi poenitentiam
maligni spiritus nunquam habuerunt,
unde et valde erubescunt quia eam homini abstrahere
non possunt.

De duabus viribus animae, quarum altera in his quae
ad Deum spectant juvatur, altera in vivificando
vel regendo corpore suo fungitur.

XIX. Et anima duas vires habet, quibus laborem
et quietem studiorum suorum aequali fortitudine
temperat, ita ut cum altera in altitudinem Deum
sentiendo ascendat, et cum altera totum corpus in
quo est possideat in illo operando, quia in corpore
operari delectatur, quoniam illud a Deo formatum
est, et ipsa opus corporis ad perficiendum velox est.
Ipsa etiam in cerebrum, et in cor, ac in sanguinem,
et in medullam, et in totum corpus illud implendo
ascendit; nec illud ultra nec plus quam possibilitas
ipsius corporis valet levat, quia quamvis anima in
corpore manens plurima bona operari studeat, plus
tamen procedere non potest quam divina gratia ei
concedit. Ipsa quoque multoties secundum gustum
carnis tandiu operatur, quousque sanguis per fatigationem
in venis aliquantum exsiccetur, et sudor per
medullam emittatur, et tunc per quietem se subtrahit,
usque dum sanguinem carnis calefaciat et medullam
repleat. Et sic corpus ad vigilandum excitat,
et ad laborem recreat, quia dum aliquando carnalibus
concupiscentiis insistit, taedium illarum saepius
incurrit, sed dum exinde vires suas reparaverit, ad
servitium Dei se totam reflectit. Cum autem secundum
desideria sua operatur, ad Deum se levans,
verba David sequitur, qui me inspirante dicit:

Verba David et sensus quo accipi debent ad diversas
animae et corporis exercitationes pertinentia.

XX. &#171;Sub umbra alarum tuarum protege me a
facie impiorum qui me afflixerunt (Psal. XVI).&#187; Quod
sic intellectui patet: Tu qui defensor omnium fidelium
es, sub quiete fortissimarum virium tuarum
defende me, qui sub potentia tua sum te adorans,
te colens, et non ad alienum et illusorem deum
respiciens; et libera me a pessimis et turpissimis
concupiscentiis malignorum spirituum, quae in delectatione
carnis me affligunt. Unde et anima in perfectione
hujus victoriae dicit: &#171;O caro, et o membra,
in quibus habito, quamplurimum gaudeo, quoniam
in vos missa sum, quia cum mihi consentitis,
ad aeterna praemia me mittitis.&#187; Anima autem quae
sentit quod prava opera ipsam tangant, sic dicit
moerendo: &#171;Ach! quia in hujusmodi habitaculum
missa sum, quod in umbram mortis me trahit, quoniam
delectatio ejus quemadmodum molendinum
me currere facit, et opera mortis operari.&#187;

Quod sicut per firmamentum et varias circulorum
ejus qualitates terrae officia complentur, ita et per
caput et sensus qui in eo maxime vigent totum
corpus regatur; et quia etiam secundum ista principale
quiddam, id est ratio, quo coelestia appetat
et vires aliae quibus corpus administret animae attributae
sunt.

XXI. Et totum corpus hominis capiti suo adjunctum
est, sicut et terra cum omnibus appendiciis
suis firmamento adhaeret; atque homo per sensualitatem
capitis totus regitur, quemadmodum et per
firmamentum quaeque officia terrae complentur. Ita
etiam eodem modo experientia coelestium et terrestrium
animae adest, et rationalitas, qua coelestia et
terrestria sentit, ipsi infixa est. Nam et sicut verbum
Dei omnia pertransivit creando, ita et anima
totum corpus pertransit cum ipso operando. Anima
quoque viriditas carnis est, quoniam corpus hominis
per illam crescit et proficit, quemadmodum terra
per humiditatem fructifera est; et etiam eadem
anima humiditas corporis est, quia illud humectat
ne arescat, sicut imber terram infundit. Si enim
humiditas imbrium recte et ordinate et non superflue
descendat, eam germinare facit; si autem inordinate
defluat, illam suffocando cum germine suo
destruit. Ab anima quippe vires quaedam corpus
hominis vivificando procedunt, quemadmodum humiditas
ab aqua, quapropter et anima cum corpore
delectatur operari. Quod si homo secundum desiderium
animae operatur, omnia opera ejus bona
fiunt, si vero secundum carnem, mala erunt. Caro
namque humiditatem per animam exsudat, quoniam
spiramen animae carnem movet, secundum quod
natura ipsius expostulat; homoque ex spiramine
animae desiderium ad quaeque habet. Nam anima
ad coelestia ascendit, et sentiendo cognoscit qualiter
quaelibet opera secundum merita ipsorum judicet;
et ut per sensualitatem corporis totum corpus regitur,
sic et rationalis anima omnia opera membrorum
hominis ad se colligit, considerando quod secundum
desideria sua operari possint, et hoc modo
membra hominis quemadmodum humiditas terram
germinare facit, quia per totum corpus hominis,
sicut humiditas per totam terram diffusa est. Et ut
terra utilia et inutilia germinat, ita et homo suspirium
sursum, et gustum peccati in se habet.

De intervallis et vicaria cooperatione septem planetarum,
et quomodo a summitate humani cerebri
usque ad imum frontis per septem loca aequali mensura
iidem planetae disterminandi sint; et qualiter
juxta haec anima se et corpus suum quinque subsistens
sensibus secundum septem dona sancti Spiritus
bonis et affectibus et operibus exercere debeat.

XXII. A superiori etiam summitate vasis cerebri
usque ad ultimam extremitatem frontis hominis,
septem loca aequali mensura a se discernuntur, per
quae septem planetae aequali spatio a se in firmamento
distantes, signati sunt, ita ut in praedicta
summitate summus planeta notetur, et in praedicta
frontis extremitate luna ostendatur, et in medio spatio
istorum sol demonstretur, reliquis planetis ex
utraque parte loci hujus scilicet duobus superius,
duobus quoque inferius in eumdem locum notatis,
et a se, et a termino loci solis et aliorum planetarum
pari mensura a se distantibus, quoniam spatia haec
in capite hominis aequali mensura a se differunt,
sicut et planetae isti in firmamento aequa mensura
spatiorum a se distant. Et in summitate capitis
summus planeta signatur, quia ipse aliis ampliorem
circulum circuitionis habet; fronti autem luna imponitur,
quoniam ut in fronte hominis verecundia
notatur, ita etiam in luna, quae in aperto velut frons
apparet, tempora et qualitates temporum discernuntur.
In medio autem horum sol locatur, quoniam
ipse quasi princeps aliorum est, super se planetarum
duorum defensionem, velut scutum contra
superiorem ignem habens; sub se vero aliorum duorum
substentationem tam sui quam lunae retinens.
Sed quanto spatio summus planeta in superiori
gradu suo a sole distat, tanto etiam luna in infimo
gradu circuitus sui ab ipso differt, aliis aequalia
spatia, ut supra dictum est, inter se habentibus.
Superior itaque et inferior pars firmamenti, ut crater
tornatilis rotunda est, in superiorique rotunditate
sol positus est, qui idem firmamentum superius inferiusque
pertransit, splendoremque suum emittit,
velut et vinum de cratere funditur. Haec autem designant
quoniam anima in humano corpore ab incoeptione
operum suorum usque ad finitionem eorum
septem dona sancti Spiritus aequali studio
venerari debet, ita ut in initio operationis suae
sapientiam adeat, et in fine ejus timorem habeat,
et ut in medio illius fortitudinem ponat, intellectu
et consilio in coelestibus se muniens, scientia quoque
et pietate in terrenis se circumdans, quae pari
devotione illi in auxilium sui amplectenda sunt.
Proinde curandum illi, id est animae, ut primitus
sapienter se dilatet, in ultimo autem timide cum
verecundia se constringat, et inter haec fortitudine
se cum decore intellectus et consilii exornet, atque
etiam scientia et pietate, ut supra dictum est, se
communiat. Et unumquodque istorum alii se conjungit,
quodlibet opus bonum in honestate perficiendo.
Spiritus enim sapientiae, spiritus quoque
fortitudinis, ac spiritus timoris Domini, animam
hominis hoc modo imbuunt, ut in vera fortitudine
sapienter incedat, et in illa timorem habeat, et
etiam in aliis ejusmodi quinque donis aequo animo
ad supernum Creatorem se contineat. Motus enim
rationalis animae, et opus corporis cum quinque
sensibus ejus, quod totus homo est, parem modum
habent, quoniam anima corpus non plus movet
quam illud operari potest, nec corpus plus operatur
quam per animam movetur, nec discreti sensus
ab invicem se separant; sed in alta fortitudine ad
invicem se continent, et totum hominem, tam in
superioribus quam in inferioribus, ad quaelibet bona
elucidant.

Quia cerebrum hominis, tribus divisum cellulis, et
sensualitatem toti subministrans corpori, vicem solis
obtineat, qui tres mundi partes perlustrans,
omnia quae in terris sunt temperando vel fovendo
confortat, et etiam igne suo lunam accendit.

XXIII. Cerebrum quoque hominis, in tribus cellulis
constans, nec plures habens, humiditati etiam
subjacens, omnique corpori sensualitatem viriditatemque
praebens, vires solis demonstrat, qui orientalem
et australem occidentalemque plagam perlustrat,
septentrionalem autem devitat, atque terrae
viriditatem per bonam suavitatem roris, et pluviarum
multoties immittit, et creaturas totius orbis
virtute sua temperando confortat, quia etiam cerebrum
in fortitudine calvariae continetur, ut etiam
vires solis ardore superioris lucidi ignis roborantur.
Cum autem sol cursum suum in longitudine dierum
facit, majus periculum ab igne suo in terra est,
quam cum se declinat, quasi faciem suam abscondat.
Nam cum se declinat , atque cum sideribus
ipsi occurrunt, eumque cum aere sustentant, sed
ipse hoc modo sub scabellum pedum Domini descendens,
ibi in statu suo permanet, et omnia quae subtus
terram sunt regit, quemadmodum gallina pullos
suos fovet, ac deinde per laetum diem super terram
ascendens, cuncta quae super illam sunt confortat,
velut etiam gallina pullos suos de ovis provocat.
Et homo in die operatur, et in nocte dormit, ut sol
praedictis duobus modis super terram et subtus
terra operatur, dum in die super terram lucet, et
in nocte cum descensu illius terra superius obtenebratur.
Sed et sicut per vires animae caro hominis
in defectu suo reviviscit, quoniam ipsa carnem et
sanguinem illius sustinet ne deficiat, ita etiam de
igne solis luna accenditur quoties deficit.

Quod eodem modo anima viribus suis et corpus suum
regens, et Deum in Trinitate unum colens, eumdem
planetam quasi imitando quamdam vel diem, vel
noctem vicissim facere videtur, dum modo spiritu
fortitudinis, quem sol significat roborata, et sublimata
sanctorum luce operum refulget, modo concupiscentiis
carnis succumbens operatur.

XXIV. Sic quoque anima scienter in viribus suis
corpus hominis regit, cum ille in bonitate et perfectione
et sanctitate intelligit et sentit, et scit ea
quae ad Deum pertinent, verum Deum in Trinitate
colens, nec alium Deum in fallacia quaerens, sicut
etiam eaedem vires animae se in unum conjungunt
simul operantes. Quae cum spiritu fortitudinis ita
tangitur, ut initium operum perfectionemque eorum
cum fine ipsorum ubique contempletur, ab illis quae
mala sunt declinat, et sic corpori in quo habitat
suavitatem supernorum donorum inducit, per quae
omnia membra illius ad honestatem inducit, quoniam
vires ejus per fortitudinem potestatis Dei in
unum coadunatae sunt. Sed cum eadem fortitudo
animam hoc modo roborat, dominio illius totum
corpus hominis servire facit, ita ut illuc lacrymas
cum gemitibus multoties educat, et tunc ipsum hominem
in tanta humilitate et quiete continet, ut et
in saecularibus et in spiritualibus se regere valeat,
in omnibus bonis decenter instructus. Unde etiam
anima ipsius per bonum studium velut in die bona
operando in altum ascendit; sed dum concupiscentiae
carnis consentiendo superatur, quasi in nocte
sopore deprimitur, nunc quidem fortitudine se muniens,
nunc autem desidiam sibi conjungens. Per
bonum namque studium, velut dies est omnia considerando,
per desidiam vero quasi nox nihil praevidendo;
sed sicut nox per lunam aliquando illuminatur,
eaque subtracta iterum obtenebratur, sic
opera hominis permista sunt, ita ut nunc lucida,
nunc obscura existant. Cum enim anima per corpus
coacta malum cum ipso operatur, tunc virtus ipsius
luce veritatis carens obtenebratur; sed cum deinde
in peccatis se gravari senserit, contra voluntatem
carnis se sursum tollit carnem affligendo, et quaeque
mala opera ipsi improperando. Sicque lux beatitudinis
nocte peccatorum superata exoritur, ita ut
per animam mala scientia cum carne superetur, et
caro in poenitentia et emendatione pravorum operum
deinde castigetur. Et cum caro hoc modo constringitur,
anima quoque illam secum coelestia appetere
facit, quia spiritu fortitudinis tecum roboratam,
timori Domini etiam celeriter illam subjicit.
Anima quippe carnem adjuvat, et caro animam,
quia per animam et per carnem unumquodque opus
perficitur, unde etiam anima cum carne bona et
sancta opera faciendo reviviscit. Sed caro multoties
taedium patitur, quando cum anima operatur; quapropter
anima tunc carni condescendit, illamque in
aliquo opere delectari permittit, quemadmodum
mater flentem infantem ridere facit. Atque hoc
modo caro cum anima aliqua bona opera, quibusdam
tamen peccatis intermista, operatur, quod
anima tolerat, ne caro obruatur, quoniam sicut
caro per animam vivit, ita etiam anima cum carne
bona operando reviviscit, quia in opere manuum
Domini collocata est. Sicut enim sol noctem superando
usque ad mediam diem ascendit, ita quoque
homo prava opera vitando sursum incedit; et quemadmodum
sol post mediam diem inclinatur, sic et
anima carni consentit; et ut luna per solem reaccenditur
ne deficiat, ita et viribus animae caro hominis
sustentatur ne in interitum eat.

Quod sicut cerebro, humiditatem a visceribus trahenti,
omnes corporis venae calorem administrant,
ita et soli rorem et pluviam interdum diffundenti
superiores circuli ne a calore deficiant ignibus
suis assistunt, et quod secundum ista concordiae
vel dissonantiae inter animam et carnem inveniantur.

XXV. Et quoniam cerebrum humidum est et lene,
frigus habet, omnes venae cunctaque membra
corporis calorem ei subministrant, sic etiam soli,
qui interdum rorem et pluviam ad terras descendere
facit, omnia superiora in igne lucentia ne in
calore deficiant ignem subministrando ei assistunt.
Sed et quia humore humectatur, caloreque confortatur,
totum corpus sustentat et regit, quemadmodum
humor et calor conjuncti omnem terram germinare
faciunt. De corde enim et pulmone, et jecore,
et de omnibus visceribus hominis, humiditas
ad cerebrum ascendit, illudque adimplet; et cerebro
humiditate istorum adimpleto, de eadem humiditate
aliquid ad reliqua interiora descendit, eaque
replere festinat. Similiter scientia animae humiditatem
lacrymarum educit, cum peccata in ipsa frigescunt,
et tenor rectitudinis cum caeteris bonis
operibus calorem supernorum desideriorum ei infert,
velut etiam fortitudini, quae humectationem
sanctitatis cuilibet fideli homini immittit, reliquae
virtutes in adjutorio subveniunt. Et cum tali modo
anima rore et calore sancti Spiritus infunditur,
carnem sibi subjicit, eamque Deo secum servire cogit.
De bonis itaque cogitationibus et rectis confessionibus
de utilitate justitiae, atque plenitudine interiorum
desideriorum vigor sanctitatis ad scientiam
animae tendit, illamque ita confortat, ut etiam per
eumdem virorem totus homo contra omnia adversa
tantis tuitionibus patientiae muniatur, quatenus
deinceps in diversa vitiorum moveri non possit.
Sicut enim superiora sidera soli ignem ministrant,
ita quoque omnia interiora hominis animae vires ad
officia sua afferunt, et dum illa ad perficiendum justitiam
peccata neglexerit, cum rationalitate sursum
ascendit; sed cum deinde corpus in defectu esse
senserit, illi condescendit ne deficiat. Ipsa namque
vivens spiraculum est totum corpus hominis excitando,
sed tamen delectationi carnis contra voluntatem
suam multoties subjacet. Et in bono persistere
volens, velut sol est, caro autem in gustu suo
permanens, quasi luna est; unde cum ipsa peccando
deficit, quemadmodum luna detrimentum sentit, sed
tamen eadem anima contra voluntatem carnis quasi
sol se sursum saepius erigit, et ita homo per querelam
ipsius, hoc modo resurgit, sicut et luna per
solem reaccenditur. Per humiditatem itaque caro
in peccatis delectatur, et per calorem poenitendo
luget, quia humiditas ex carne, et calor ex anima
est; atque per haec duo omne opus, scilicet malum
et bonum, perficitur, quemadmodum et per ea fortitudo
terrae omnia inutilia et utilia germinat. Condictus etenim
iste in homine est, videlicet quia caro
in peccatis delectatur, et anima in ipsis affligitur,
ita ut carne et anima omnia opera hominis perficiantur,
quoniam animae mala displicent, quae carni
placent, quia caro mortalis est, anima vero immortalis,
animaque absque carne vivit, earo autem sine
anima vivere non potest. Anima nempe rationale
spiramen est, atque in habitaculo cordis sapientia
ipsius est, qua omnia computat, et disponit, velut
paterfamilias in domo sua omnes res suas ordinat,
atque inde etiam habet prudentiam, qua vasi suo
cuncta utilia recte constituit, sicut et cor a pulmone
tegitur, et ex hoc quoque discretionem ad se
colligit, omnia juste dividendo, ut etiam viscera
hominis recte et discrete sibi conjuncta sunt. Nam
anima ignea est, unde et omnia itinera quae cordi
deputat calefacit, et in unum coquit, insimul ea retinens,
ne alia ab aliis disjungantur, eaque implens,
ne ulli eorum quidquam desit, atque sic etiam cum
sapientia in cogitationibus prudenter omnia officia
corporis ordinat: in bona quoque et sancta intentione
per fidem ad Deum ascendens, quoniam ab
ipso se missam cognoscit. Sicut enim humiditas ab
inferioribus corporis ad cerebrum ascendit, ita et
anima cum sancto desiderio Deum cognoscendo omnia
officia corporis hominis sursum trahit, et ut iterum
eadem humiditas descendit, inferiora corporis
implendo, sic etiam anima corpori condescendit, ne
officia illius in offensione Dei operentur.

Quod sicut cerebrum et intestina dum humoribus redundant
purgatione indigent, ita etiam aer et terra
tempore autumni, ille per fila longa et coagulata,
haec per spumam sordidam quibusdam locis purgari
videantur, et quod eodem modo caro veneria
exsudatione exsiccari, anima poenitentiae labore
expiari comprobetur.

XXVI. Cerebrum etiam impletum ex se rheuma
spumat, visceraque cum impleta fuerint egestionem
faciunt, et ista frequenter in homine sunt, sicut et
humor et calor super terram descendunt, eamque
germinare faciunt, sed postquam fructus ipsius maturitatem
pleniter acceperint, humor et calor sursum
retrahuntur. Quapropter in initio frigoris cum hiems
appropinquare videtur, aer sursum tendit, et de calore
solis aliqua parte coagulatur, qui sicut fila se
prolongando volare, et tunc etiam de superiori humiditate
terra mollescit, et sordidam spumam evomit;
similiter cum officia carnis implentur, caro
sudorem emittit; et sic in ipsa delectatio exoritur,
et deinde homo per gustum delectationis operari
incipit. Sed cum anima in scientia sua senserit secundum
voluntatem et concupiscentiam carnis se
opera fecisse, carni multoties afflictionem peccatorum
inspirat, quia malum operata est, et deinde a
concupiscentia carnis se subtrahit, ne peccatum
sciat, et ita etiam corpus optat a peccatis abstinere.
Et anima nequaquam omittit quin corpus affligat, et
asperitatem de factis peccatis ei inferat, et ideo in
afflictione homo semper est, ita scilicet ut anima
querelam contra carnem habeat, et caro delectationem
nutriat; quapropter et in opere peccati velut
in egestione malum cognoscitur. Anima quippe
multoties in delectatione carnis operatur, quam postea
repudiat, sicut etiam humore et calore terra
tacta inutiles et utiles herbas germinat. Ac etiam
cum peccatorum diuturna consuetudo peccata homini
infesta facit, tunc anima corpori multoties
inspirat, quatenus poenitentiam illorum a Deo quaerat,
velut etiam humor et calor sursum saepius retrahuntur,
et sic in medio istorum homo et malum
et bonum operatur. Aliquando etiam cum caro hominis
delectationem suam inspicit, anima ad calorem
rationalitatis se extendit, quamvis per terrenam
inhabitationem saepius impediatur, quoniam cum per
fortitudinem corpus coagulationem conceptionis
suae retractat peccando, tunc rationalis anima refrigescit
carni consentiendo. Sed tamen deinde eadem
anima ad rationalitatem se sursum extendit,
cui et prava opera exponens cor hominis etiam tangit,
et illud gemere et lacrymari facit, et hoc modo
carnem superat, ita ut corpus pro viribus animae
effectum peccatorum non perficiat, sed de superiore
rore sancti Spiritus tactum pristinam duritiam deponat,
et peccata sua considerans, illa quasi pro luto
computet.

Quia vas cerebri superioris ignis solem accendentis
vicem teneat, et humor aquosi aeris ejusdem solis
et calori temperamentum, et cursui terminum ne
subjecta concremet praebeat, et quomodo secundum
haec anima sub potestate Dei et judicio posita, et
rationalitate sibi indita discrete et se et corpus
suum in omnibus regere debeat.

XXVII. Vas itaque cerebri, quod cum fronte ad
oculos extenditur, superiorem ignem notat, sub quo
sol ardet, cujus ignis cum leni humiditate aquosi
aeris permistus est, idemque humor punctum est solis,
per quod ille terminum loci sui transire non
potest; et humor iste per puritatem aetheris ad
solem ascendens ardorem illius mitigat, ne ea quae
in terra sunt nimio fervore suo consumat. Sic et
anima scientiam et rationalitatem cum manifesta
verecundia et salubri circumspectione in se habens,
potentiam Dei ostendit, sub qua fortitudo illa est
quae felicia suspiria mentibus fidelium hominum
immittit; eademque suspiria judicium fortitudinis
Dei retinent, ne in multa severitate se demonstret,
atque per veram poenitentiam ejusdem fortitudinis
examinationem ita deliniunt, ut peccata hominis
quando ille poenitet oblivioni tradat. Sed et quemadmodum
ventus ignem ardere facit, ita et rationalitas
animam hominis movet et illuminat. Rationalitas
enim in anima est quasi ventus, et quasi lumen
in igne; et anima spiraculum est a Deo in homine
missum, quod indeficiens et rationale est, et sicut
ignis sine ardore ignis non esset, ita et anima sine
rationalitate intelligibilis non esset, cum caetera
creatura irrationalis velut ventus pertranseat, quia
flammans ignis non est. Nam rationalitas animam
cum scientia ubique ducit, mille modis ea considerando:
et cognoscendo quae homo facit, unde etiam
cum ipsa anima bonum in scientia sua intelligit, in
gaudio sicut sol ardet, et coelestis est. Sed tamen in
hoc ardore coelestium anima semper manere non
potest, quoniam caro hominis deficeret, et ideo
anima refrigerium in aliqua re corpori infert, quemadmodum
Filius meus in mundo corporaliter manens
modo oravit; modo laboravit, et deinde corpus
suum recreavit, et hoc absque peccato fecit, quia
sine peccato conceptus fuit. Quemadmodum etiam
punctum solem retinet, ne metam suam transeat,
sic et anima corpori consentiendo illud temperat,
ne deficiat; et hoc in magna puritate facit, quatenus
corpus hominis pravis operibus non derideatur,
et ne etiam pro nimia coelesti intentione exterminetur,
velut humiditas solem temperat ne consumatur.
Anima itaque discretionem in omnibus amat, et
ideo quoties corpus hominis absque discretione aut
comedit, aut bibit, aut aliud quid tale indiscrete fecerit,
vires animae scinduntur, quoniam omnia cum
discretione agenda sunt, quia homo in coelestibus
semper esse non potest. Et ut per nimietatem aestus
solis terra scinditur, et per incongruentem pluviam
germen utiliter non exsurgit, sed per rectam conjunctionem
caloris et humoris terra quaeque utilia
germinat, ita etiam et per justam temperantiam
omnia opera coelestium et terrestrium discrete et
bene ordinantur et perficiuntur. Hanc autem discretionem
illi cum quibus coelum illuminatum est dilexerunt,
et adhuc diligunt; sed diabolus eam habere
noluit, nec habere vult, quoniam vel in nimiam
altitudinem, vel in nimiam profunditatem tendit,
unde cadens non resurget.

Quod sicut nigredo cerebri calore et humore coagulata
flegma vel livorem corpori hominis diffundit, sic et
niger ignis, qui in secundo circulo est, tempestales
et fulgura mundo inducat, et in hunc etiam modum
anima elatione et caro concupiscentiis corrupta, diversa
ad invicem altera alteri resistendo certamina
habeant.

XXVIII. Sed et cerebrum quamdam nigredinem
superius habet, quia anhelitus hominis humidus existens
humiditatem illam sursum mittit, quae in fine
suo ubi ultra non procedit, nigredinem facit, et nigredo
haec ardori resistit, ne idem cerebrum in
fervorem erumpat, velut etiam niger ignis lucidum
ignem retinet, ne terminum suum transeat; eademque
nigredo cerebri flegma et livorem reliquo corpori
immittit, quemadmodum et niger ignis iste
tempestates, tonitrua et grandinem multoties super
terram producit. Isto modo anima cum scientiam
suam in favore elationis sursum extendit, per illum
eam quasi superius denigrat, quoniam suspiria hominis
ibi in elationem extenta puritate verae lucis
carent. Unde etiam et ipsa turbulentia supernae fortitudini
hoc modo repugnat, quod eadem fortitudo
calore coelestium desideriorum eamdem scientiam
non excitat, sicut et vindicta Dei, quae peccata hominum
paulatim examinat, potentiam ejus multoties
retinet, ne peccantem hominem omnino conterat.
Et tenebrositas ejusdem scientiae concupiscentiam
et temeritatem peccatorum negligenti homini saepius
infert, quia supernum judicium non inspicit,
ut etiam idem judicium in vindicta diversos excessus
delinquentium conterit. Anima utique quoniam
amplexionem dilectionis ad corpus cum quo operatur
habet, saepe illi consentit, et cum iterum nigredinem
consensus istius in ignea rationalitate
agnoverit, carnem per poenitentiam se affligere facit,
et iterum illam confortat, ne homo in sensibus
suis deficiat. In corpore namque hominis anima
manet, secundum quod illud in humoribus suis invenit,
ut etiam apis favum cum melle in vase suo
operatur, nunc scilicet purum, nunc autem turbidum.
Quando enim anima cum ignea rationalitate
sursum hoc modo ascendit, ut corpus ascensum illum
tolerare non possit, tunc iterum descendit, et
corpus confortat, quia caro velut terra fragilis est,
et sic anima et corpus diversa certamina inter se
habent, quoniam homo lucida et tenebrosa opera
cum anima et carne operatur.

Quod ita cerebro totum corpus hominis quemadmodum
sole, qui medius planetarum est, superiora et
inferiora roborentur, et de eo quod tribus partibus
mundi a sole illustratis, quartam Deus tenebrosam
et frigidam reliquerit, et mystica horum ratio secundum
interiorem hominem.

XXIX. Et sicut praefatum est, per vires cerebri
totum corpus hominis retinetur, quemadmodum et
per solem superiora et inferiora roborantur. Sol
namque in superiora et subteriora lucet, totumque
firmamentum, excepta plaga aquilonis, circuit. Cum
enim Deus totam terram cum creaturis roboravit,
unum locum vacuum dimisit, quatenus creatura cognosceret
quae et qualis claritas Dei esset, quoniam
per tenebras lux honoratur, et lucidae parti tenebrosa
pars ministrat, vacuus locus existens, quia
Lucifer illum elegit quando Domino suo aequari voluit.
Sol quoque in oriente oritur, et in meridie in
ardore suo magis et magis fortior est; sed post
meridiem in occasum se declinat, et sic cursum
suum usque in mane perficit. Et quia in partem
aquilonis non procedit, ideo in mane et circa vesperam
frigiditas in terra est. Ego autem qui sine initio
sum ignis sum, per quem omnia luminaria accenduntur,
lux quae tenebras obtegit, nec tenebrae
lucem comprehendere valent. Itaque lux tenebris se
non admiscet, nec tenebrae ad lucem transire possunt.
Sicut enim homo in bona scientia, quae lumen
veritatis existit, a Deo constitutus est, et ut
in mala scientia, quae vacuum locum habet in quo
nulla constitutio meritorum aut praemiorum est,
ad malum declinat, sic etiam in homine coelum et
terra, lux et tenebrae signantur. Per scientiam utique
omnia opera hominis reguntur, ut etiam per
spiritum fortitudinis caeterae virtutes continentur,
quia idem spiritus et in spiritalibus et in saecularibus
causis viget, hominemque ab insidiis antiqui
serpentis defendit, qui vacuus ab omni felicitate,
claritatem Dei demonstrat, ut per malum id quod
bonum est cognoscatur, quoniam servus domino suo
subjectus esse debet. Fortitudo enim incoeptione
et in actione bonorum operum robusta existens,
post completionem eorum in illo mala devitat, et
sic ad initium suum recurrit, nec malum appetit,
quia tam in initio quam in fine perversitatis calor
Spiritus sancti non adest, sed torpor et negligentia
hominem ad nociva pertrahens. Sed ille qui sine
principio est lumen hoc existit, quod omnia lucentia
incendit, et omnes adversitates tenebrarum depellit
quoniam ab ipsis exterminari non valet. Et
ut fidelis homo a Deo regitur, et sicut perversus
ab eo alienatur, ita et in homine quaelibet elementa
ordinate distincta sunt. Anima quoque velut ignis
apparet, sed rationalitas in ipsa quasi lumen est,
et rationalitate quae lucida est, hoc modo perfunditur,
quemadmodum mundus sole illuminatur,
quia per rationalitatem omnia opera quae in homine
operatur, praevidet et cognoscit. Homo quippe gustum
et desiderium in se habet, atque per haec duo
sanguis in venis ipsius cum calore medullarum
movetur; et sic idem homo operatur, quemadmodum
rota cursum suum peragit, cum ad currendum
impellitur, quoniam corpus gustum et desiderium
habens animam hac et illuc impellit, ita ut secundum
eosdem impulsus illa gressus suos multoties
dirigat.

Quid significet in actibus hominis ortus vel occasus
solis, et quid nunc nubibus vel nimietate tempestatum
occultatus non apparet, nunc his abstersis lumen
suum terris restituit.

XXX. Sol etiam nigra nube obscuratus, atque
fulgure et tonitru, et nimietate pluviarum obrutus
non apparet, sed illis omnibus cessantibus iterum
lumen suum effundit, in hoc animam hominis demonstrans,
quia cum illa per corpus ita premitur,
ut secundum concupiscentiam carnis operetur, rationalitatis
lumen in ipsa obnubilatur, quoniam ira
sicut fulgor, et avaritia velut tonitrus, et illicita
carnis desideria, quemadmodum nimietates pluviarum
sunt. Sed cum deinde per poenitentiam ab his
se purgaverit, iterum in claritate veri luminis illustratur,
sperando quod liberari et salvari possit.
Rationalitatem itaque anima exspirat, velut ignis
scintillas emittit, et per eam coelestia et terrestria
discernit. Quapropter etiam si corpus per eam ita
superatur, ut justa et bona opera operetur, de aeterna
vita gaudebit; vel si hoc modo per corpus
opprimitur, quatenus bona negligens id quod malum
est faciat, semetipsam tartareis locis immittit. Diabolum
quoque repudiat, qui Deo similis esse voluit,
et per hoc a parte aquilonis separatur, quod sive
bonum sive malum operetur, Deum se non nominat,
sed a Deo creaturam per rationalitatem cognoscit.
Ipsa quoque terrenum vas suum multoties docet ut
opera quae coelestia sunt faciat, iterum concupiscentiis
carnis consentit, de quibus se iterum extorquens,
vas suum affligit, cum ad officia sua ascendit,
omnia mala in eodem vase suo per poenitentiam
excribrans, sicut hordeum a tritico ejicitur. Haec
animae opera sunt, quoniam quando illa bonum operatur,
est quasi sol cum in meridie ardet; cum autem
ad malum anhelat, est velut sol cum ad occasum
declinat; sed eum deinde per poenitentiam resurgit,
est ut sol cum a tempestatibus splendorem suum
avertit. Sed tamen cum homo per vires animae
crescit, venis et medullis suis nondum impletis vel
roboratis, propter teneritudinem corporis ea quae
coelestia sunt nondum cognoscere potest, nec etiam
poenas infernales discernere valet, quia corpus suum
ad perfectionem nondum excoctum est; unde etiam
anima cum vase suo tunc vacat, quoniam idem
homo timorem tunc non habet, quemadmodum et
homines in prima aetate mundi timore legis carebant.
In plena vero aetate hominis anima cum corpore
roboratur, illudque bona opera facere cogit;
sed corpus a voluntate ipsius declinat, vires suas
secundum concupiscentias carnis exercens, et hoc
quandiu vivit facere satagit, nisi per poenitentiam
viribus animae refrenetur.

Quia frons inter cerebrum et oculos consistens, ita
infirmitates quae de cerebro et stomacho nascuntur
colligit, quemadmodum luna ea quae de superioribus
descendunt et de inferioribus ascendunt recipit;
et quod oculi albugine et pupillis in humore suo purum
aetherem, stellas et vaporem de subjacentibus
aquis ascendentem insinuent, et multiplex horum in
qualitatibus animi consideratio.

XXXI. Ut autem praedictum est, a fronte usque
ad extremitatem nasi puro aethere designato, frons
inter cerebrum et oculos existens constitutionem
cerebri et oculorum sustinet, et infirmitatem quae
de cerebro et stomacho nascitur in se continet, velut
ut etiam luna sub sole stellis circumdata, ea quae
de superioribus descendunt, et quae de inferioribus
ascendunt, multoties recipit. Oculi enim, qui plurima
conspiciunt, stellas firmamenti, quae undique lucent,
ostendunt. Nam albugo eorum puritatem aetheris,
claritas quoque ipsorum splendorem illius,
pupilla vero stellas, quae in eodem aethere sunt, designat;
humor vero eorum, humorem quo idem aether
a subterioribus aquis humectatur, ne a superiori
igne laedatur, demonstrat. Hoc itaque est,
quod inter scientiam et circumspectionem anima in
vera poenitentia locata, vas suum per gratiam Dei
ad poenitentiam impellit. Verecundia quoque inter
scientiam et circumspectionem degens, viam illarum
notat, quia recte incedit, cum pudicitiam amat, atque
noxia quaeque in se occultando ad nihilum redigit,
ne in palam prorumpant, sicut et timor Domini
fortitudine coelestium virtutum vallatus, aeterna
et caduca in semetipso bene moderatur. Circumspectio
namque, qua fidelis homo quaelibet bona
sibi praevidet, ardens desiderium ipsius quod ad
superna habet demonstrat. Consideratio enim circumspectionis,
qua homo ea diligenter considerat
quae animae suae utilia videt, sinceritatem verae poenitentiae
appetit; perspicacia autem ejusdem considerationis
decorem ipsius poenitentiae diligit, cum
homo a peccatis se purgatum aspicit. Intentio quoque
ejus, quae quasi pupilla oculi est, ardentia et
lucentia opera quae in illa sunt clarificat, sed indulgentia
peccatorum, gemitus et suspiria, quibus poenitentia
humore lacrymarum discutitur, ne potentiali
judicio Dei feriatur, exornat. Anima etenim
undique circumspicit, unumquodque opus incipiens
et operans, quoniam ignea est, et cum aere spirat,
atque cum scientia et rationalitate omnia peragit et
discernit. Nam anima in corpore roborata fortiter
operari incipit, et hoc facere desiderat; sed quamplurimae
infirmitates, carnis videlicet, in medullis,
in sanguine et in stomacho ei occurrunt. Ex calore
namque medullae sanguis hominis aestuat, et ex
pondere ciborum stomachi sanguis ardet; istaeque
infirmitates viribus animae quoddam obstaculum
sunt, quia de ardore carnis incestus, quem Satan
dolose texuit, pullulat, atque ad animam de terrenis
ascendit, illique proponit quia homo caro sit et eum
secundum carnem vivere oporteat. Unde et ipsa
per corpus quod deorsum est, multoties cogitur
mala cum illo operari. Opera quippe animae cum
mobili corpore sunt, quemadmodum luna stellis
circumdata est, ipsaque anima per scientiam artificiosa
cum reliqua creatura est, ita ut opera artis
ejus, sive de superioribus, sive de inferioribus sint,
in vase suo videantur et cognoscantur, velut stellae
aut lucidae aut obscurae in firmamento lucent. Candida
etiam scientia quasi albugo oculorum in homine
apparet, intellectusque velut claritas eorum
in eo fulget, et rationalitas quemadmodum pupilla
ipsorum in eo lucet. Quapropter etiam homo sic ad
coelestia tendere gemendo et flendo cogitur, ubi se
indignum praemio aeternae remunerationis aestimat,
quoniam multis peccatis se oneratum novit, ideoque
ut poenas judicii tantum evadat, contendit.

Quibus ex causis et lacrymae de humoribus corporis
collectae ab oculis, et pluviae ab aquis inferioribus
sursum tractae e nubibus defluant, et diligens horum
secundum affectiones animae expressio.

XXXII. Et cum homo aut laetitia aut tristitia in
corde suo commovetur, venulae cerebri ejus, pectorisque,
et pulmonis ipsius etiam concutiuntur,
unde et venulae pectoris et pulmonis humores sursum
ad venulas cerebri mittunt, illaeque eos suscipientes
oculis infundunt. Sicque hominem ad lacrymas
perducunt, quemadmodum cum aut in initio
augmenti seu detrimenti lunae firmamentum per
ventos commotum strepitu suo mare aliasque terrarum
aquas concutit, illae fumum et humorem de
se producunt. Sed nubes ipsas, fumum scilicet et
humorem, excipientes ad lunam extendunt, quos
illa velut sitiat ebibens, iterum ad nubes remittit,
pluviamque congruentem illas producere facit,
quoniam hoc modo de subterioribus aquis quas
nubes sursum trahunt, iterumque remittunt, pluvia
super terram descendit. Sic etiam cum anima in
homine aliquando, vel ex securitate salvationis suae
gaudet, vel quasi de pressura peccatorum suorum
moeret, scientia hominis cum conscia confessione
poenitentiae per timorem movetur, atque cum his
suspirando sursum erigitur, operaque illius circumspiciendo,
lacrymas ab ipso educit, eumque
plangere facit, quia cum timor Domini hominem
concutit, ipsum sitibunde in gemitibus fiere compellit.
Unde fit ut cum homo interdum adversitatem
saecularium rerum deflet, animum multoties ad
appetitum coelestium, neglectis saecularibus, retorqueat.
Nam cum homo a Deo recedit, et eum in
oblivionem ducit, mox anima ejus contremiscit;
unde et omnia membra hominis, quae viribus illius
impleta sunt, in alienam viam commoventur, quasi
Deus venerandus et timendus non sit; sed illa vasi
suo verecundiam et confusionem peccatorum proponit,
illudque suspirare facit, ita ut suspiria haec
lacrymas educant. Et sic de suspiriis et lacrymis
istis viriditas poenitentiae exsurgit. Quapropter et
ipse in operibus bonis denuo suscitatus, gravamina
peccatorum suorum in tanta diligentia et poenitentia
examinat, ut carnes membrorum suorum aliquantulum
exsiccentur, et tanta amaritudo in corde
ipsius crescit, ut intra se multoties dicat: Utquid
ad tanta crimina natus sum? Cum anima mea in
Deum peccavi, et cum ea poenitentiam ago ad Deum
suspirando, qui formam Adae de Virgine dignatus
est suscipere. Unde et ego confido quod me non
despiciat, sed a peccatis meis absolvat, et etiam
per vultum sanctae humanitatis suae, in vera fide
me poenitentem suscipiat. Tunc anima et corpus
in unum se conjungunt, et concordes ad Deum anhelant,
quoniam animae peccata nequaquam placent,
sed tantum ex stupore carnalis concupiscentiae
carni cogitur consentire, quia si delectationem
anima ad peccatum haberet, homo in luto peccatorum
semper sordesceret. Nam in peccatis anima
non delectatur, quamvis illa cum corpore operetur,
ut etiam elementa quae hominem sustinent,
ipsum ad peccatum non cogunt, sed tamen eum
per judicium Dei in peccatis dijudicant, in operibus
autem bonis suavitatem et lenitatem super illum
ostendunt. Et quoties anima cum corpore mala
operari cogitur, illud tristitia replet, quoniam eadem
opera sibimetipsi displicent, sed cum id quod
bonum est cum corpore perfecerit, idem corpus
gaudere facit. Quapropter etiam homo qui bonum
operatur, per gratiam Dei, ipso nesciente, ab hominibus
diligitur; qui aliquando in tantum proficit,
ut bona inexplebiliter operari appetat, quemadmodum
etiam angeli vultum Dei inspiciendo,
contemplatione ejus extaediari non possunt. Anima
quoque ipsius gaudium bonae operationis habens
corpori condescendit, illudque a peccatis concutit,
atque per humilem poenitentiam suspiria et lacrymas
ei immittit, quatenus ad virtutes virescat,
velut etiam nubes aquas sursum trahunt et iterum
remittunt.

Quia sicut nulla forma visibilis sine nomine, ita
nec sine mensura sit; et quid in interiori homine
aequalis exteriorum mensura oculorum significet.

XXXIII. Ut autem nulla forma visibilis sine
nomine est, sic nulla sine mensura est. Unde etiam
ambo oculi hominis aequalem mensuram habent,
atque speculativa vasa eorum in circuitu suo
aequalia existunt. Deus enim virtutes a vitiis, sancta
quoque opera a peccatis separavit, velut creaturas
quae homini notae sunt formis et nominibus
suis ab invicem discrevit, ita ut etiam homo in
circumspectione quae sibi, quemadmodum in oculo,
quaelibet bona praevideat, et etiam in consideratione
bonae intentionis suae, sinceram aequalemque
discretionem habeat, ne si in bono modum excesserit,
in profundum corruat, aut ne si in malo
nimietatem apprehenderit, in desperatione omnino
pereat.

Quia judicium rationalis animae et bono praemium
et malo poenam debeat constituere, et quod ad
comparationem aeternae retributionis nulla poenitentia
sufficeret, etiamsi arenam omnem et maris
guttas transcenderet.

XXXIV. Anima quoque in rationalitate ostendit
quae et qualia peccata sint, modumque peccandi et
poenitendi demonstrat. Ex viribus enim animae
homo ad poenitentiam imbuitur, cum omni studio
peccata sua per poenitentiam affligit, velut pluvia
ignem exstinguit; sed tamen, ad comparationem
aeternae gloriae et ineffabilis retributionis, vix considerare
poterit quomodo salvandus sit. Nam si
poenitentia nominis supra arenam et supra aquas
maris esset, salvationem tamen gaudii sui pro ineffabili
gloria aeternae vitae vix considerare posset.
Et o ubi invenitur iste qui concupiscentias carnis
suae non impleat, a peccatis declinando? Scientia
namque rationalis animae in duobus modis est,
quia bonum cognoscit, et malum sentit, bono
scilicet praemium, et malo poenam constituens;
atque haec officia animae sunt, quibus corpori adest
multoties operando, secundum quod illud expostulat.
Unde et homo ut dies est in bonis, et ut nox
in malis.

Quia sicut homo oculis et caeteris sensibus confortatur,
et coelum sole, luna et stellis, vicaria sibi luce
subvenientibus, illustratur, ita et anima verae
operibus poenitentiae illuminetur, et suspiriis vel
lacrymis cito a peccatis diluatur.

XXXV. Homo quoque per oculos videt, per nasum
odorat et per os gustat; sicut etiam per vim
solis et lunae a summis stellis, quae ipsis cum ministerio
adsunt, quidam radii aliquando in caetera
sidera mittuntur, ita ut alterum lumen ab altero
excitetur. Anima quippe, cum prava et turpia
opera videt, tristatur, et cum ea per malum rumorem
quasi per odorem intellexerit, suspirat, atque
cum ea quasi per gustum cum corpore perfecerit,
hominem lacrymas effundere facit, illique poenitentiam
immittit per scientiam, suspiria per rumorem
peccatorum, lacrymas autem per effectum eorum.
Illuminatrix vero animae poenitentia est, et in ipsa
suspiria et lacrymae sunt, et velociter culpas in homine
diluit, in qua suspiria et lacrymae generantur,
quae verae poenitentiae adsunt, quemadmodum
etiam per spiritum fortitudinis et timoris Dei caeterae
virtutes excitatae fidelem hominem efficaciter
illuminant.

Quod sicut mento caput et superiora per nubes sustentantur,
sicut etiam ossa in homine per ignem
durantur, et per frigus medullae coagulantur, et
in mundo terra per aestatem et hiemem ad fructificandum
excolitur, ita et mentes fidelium igne
Spiritus sancti et rore compunctionis ad quaelibet
bona corroborantur, et inertia torporis et negligentiae
debilitantur.

XXXVI. Ut omnia quae in capite hominis sunt
per mentum continentur, tali etiam modo cuncta
praedicta in statutis locis suis per nubes sustentantur,
quod designat ut mentes fidelium stabilitatem
bonorum operum ita arripiant, ut in bonis perseverantes
ad coelestia perveniant. Aestus etiam ossa
et frigus medullam in homine significant, quoniam
anima per ignem ossa coquit, et per frigus quod in
vas suum trahit medullam coagulat; sic etiam per
aestatem, et hiemem tota terra probatur, ita ut
fructus ejus per frigus firmamenti sub terra coaguletur,
et per calorem illius solvatur. Calor etenim
solis et humor de aquis in nubibus ita se conjungunt
et admiscent, ut per haec omnis fructus
in terra regatur et firmetur, quia calor solis et
humiditas aquarum totam terram quasi colendo ita
fructificant et perficiunt, sicut tornator vasa sua
ad perfectum perducit, tanta quoque firmitate in
nubibus ad invicem copulantur, ut nequaquam
ante novissimum diem intrando et exeundo, nec
hac nec illac se spargendo dissipentur aut separentur.
Et anima in homine per ignem sancti Spiritus
ad quaelibet bona roboratur, atque per frigus
torporis et negligentiae debilitatur. Ignis quippe
fortitudinis et compunctio mentis hominis se in
invicem admiscentes, bonum fructum in homine
proferunt, hominemque in omni utilitate ita confortant
et exornant, ut nequaquam a servitio et
dilectione Dei separari possit. Nam cum homo
molestiam et taedium peccatorum incurrerit, per
eamdem molestiam peccata in ipso ita constringuntur
velut per densum fumum ignis deprimitur,
ne in viribus suis ardeat. Cum enim per vires animae,
voluptas carnis in mente hominis dirumpitur,
mox suspiria ad coelestem patriam in eo texuntur,
quemadmodum per apem favus cum melle
in vase ipsius aedificatur, ubi etiam nova et vetera
ejusdem hominis opera simul admista, cum vera
humilitate regantur, ne per calorem superbiae
combusta arescant. Per ignem itaque Spiritus sancti,
et per humiditatem humilitatis fructiferae virtutes
in vase Spiritus sancti, in quo sapientia
mansionem sibi aedificat, perficiuntur, ita ut idem
homo virtutes quae serenissimae coram Deo et angelis
ejus sunt, ad se colligat, quasi in odore omnium
aromatum, ubi deinceps non deficiunt.

Item de utilitate sensuum in homine et siderum in
mundo, et quod dolus diaboli, quo Evam decepit,
et originale peccatum toti per eam posteritati transfudit,
quasi nebula sit, quae de nocivo aere consurgens
terram obtegendo et fructus laedit, et ne
claritas diei cernatur visum praepedit.

XXXVII. Sed et per visum oculorum, auditus,
odoratus rationalitasque oris et tactus reguntur et
cognoscuntur, sic utique ut sciatur vel quid sint,
vel quomodo sint, sicut et per solem ac lunam et
per stellas omnis constitutio firmamenti regitur et
illuminatur. Homo enim per oculos videt, quae cum
sapientia cognoscit, eademque per auditum, odoratum
et per gustum capit. Quae autem in pectore
sua congregat, ea per scientiam scit, sed ea per
oculos non videt. Nam et serpentinus dolus occultus
erat, qui se tunc manifestavit, cum Evam primo
interrogavit quod illa nesciebat, eamque decepit,
quoniam ipsa sine dolo fuit. Istud initium in
primo originali peccato per deceptionem diaboli
exortum est, ipsumque est quasi nebula quae de
nocivo aere surgit, totam terram obtegens, ne purus
dies inspici possit, et quae opera sapientiae
quasi designando corrodit. Sic quoque dolus nec
jocunditatem, nec gaudium habet, nec in ulla
parte in quiete est. Haec etiam designant, quod ad
intentionem hominis quilibet sensus ipsius declinat,
sicut et virtutes ad correctionem ipsius festinant,
cum hoc a Deo poposcerit. Quo enim intentio
hominis eum ducit, illuc quoque et sensus suos
dirigit, sed tamen cogitationes cordis ipsius quandiu
in occulto manent nesciuntur. Sic etiam nec
Eva cum a diabolo decepta est, calliditatem illius
novit, quoniam ille se totum ita obtexerat, ut dolus
ipsius a primo parente videri non posset. Unde et
omnem mundum in malo evertit, quia nihil boni in
se habuit.
Quod supercilia ad munimentum oculis data itinera
lunae designent, menstruis crementis et detrimentis
obnoxia, et quod secundum hoc animae inter prospera
et adversa in timore Dei constantia et securitas
tenendae sint.

XXXVIII. Supercilia vero hominis itinera lunae
declarant, viam scilicet alteram, qua ad restaurationem
sui sub solem vadit, alteram autem, qua a
sole incensa recedit. Et supercilia defensio et munimentum
oculorum sunt, velut et luna tutamen
et nutrimentum stellarum est, quia dum a sole incensa
crescere incipit, ignem tam a stellis quam a
sole recipit, in hoc illis subveniens, ne in nimietate
ignium superabundent; et dum in detrimento est,
ignes suos stellis non autem soli infundit, quoniam
ille velut princeps existens, in uno statu semper
est. Hoc quoque modo anima constantiam et securitatem
in homine ad timorem Domini mittit, quae
quasi via illius sint, quia dum homo Deum timet,
interdum prosperitas, interdum quoque adversitas
ei occurrit, in quibus eum recte incedere oportet,
ita ut nec de prosperitate elevetur, nec de adversitate
opprimatur. Unde et cum spiritu fortitudinis
munitur, se robustum in omnibus ostendit. Virtutes
enim istae protectionem intentioni hominis faciunt,
quemadmodum timor Domini fundamentum et scutum
aliarum virtutum est, quoniam cum ipse fortitudine
induitur, caeteras virtutes ad se colligit,
easque et fortitudine et timore munitas ostendit,
ubi hominem coelestibus desideriis tam in adversitate
quam in prosperitate inhaerere facit.

De naso, ore, auribus, quantum in homine valeant,
et quid diversi effectus eorum in exterioris mundi
elementis et in interioribus animae significent,
et quod in omnibus exempla sanctorum sequenda
sunt.

XXXIX. Sed et a naso usque ad guttur, aquoso
aere cum sibi supposito forti et albo lucidoque
aere praemonstrato, nasus hominis aerem qui aquas
movet significat; os vero in rationalitate humiditatem
earum demonstrat, aures autem strepitum et
sonum ipsarum aquarum manifestant, quae per
ventum aquosi aeris et per elevationem nubium
convenienter inundant. Nam auditu auris interiora
hominis concutiuntur, sicut et sono superiorum
aquarum elementa penetrantur, et humore os rationalitatis
perfunditur, velut humiditate earumdem
aquarum superiore humectantur, ne ariditate consumantur,
atque odore nares replentur, sicut et
aere eaedem aquae commoventur. Quod autem nasus
sursum ad superiora in longitudine tendit, hoc est
quod aer iste qui aquosus est in puritatem superioris
aetheris et in ardorem superioris ignis humores
suos transmittit, et ab eis temperamentum fortitudinis
ne diffluendo dissipentur aut dissolvantur
recipit. Per nasum quoque cerebrum et venae purgantur,
quia etiam eadem elementa interdum commota,
humore et fumo in superioribus multoties
expurgantur. Purus enim aether humiditate aquosi
aeris, ut praefatum est, perfunditur, quemadmodum
poenitentia operibus et exemplis justorum illuminatur,
et ut auditus aurium verba scientiae capit,
in qua verba ejus sonant. Flatus quoque odoris
et humiditas rationalitatis oris in unum se conjungunt,
madidumque humorem habent; et sicut
etiam aqua fluit et sonat, et humiditate sua totam
terram perfundit, similiter et aquosus aer superiora
elementa humectat. Spiramen etiam animae rectum
iter per nasum et per os habet, quod extra terminum
suum nec ascendit nec descendit, sicut et
idem aquosus aer itinera sua ut positus est tenet.
Haec etiam designant, quod anima dono Dei in homine
facta, cum discretivo intellectu boni odoris
intente gustat exempla justorum, quae illi verborum
viriditate auditus aliorum infuderat, interna cordis
concutit, quatenus gratia Spiritus sancti perfusa,
odorem virtutum omni desiderio retineant.
Quapropter et temperantia odorem beatitudinis recipiens,
et considerans opera fidelium, quae tam
bonis insistendo quam a malis per poenitentiam
desistendo perficiunt, potentiae Dei committit, ne
per immoderationem dissolvantur, quia per temperantiam
boni odoris scientia hominis purgata,
ipsum in bonis ubique robustum reddit. Poenitentia
quippe veris gemitibus multoties sublevatur,
ubi vera et sancta verba aedificatione fidelium proferuntur.
Virtus enim rectae moderationis in his
esse debet, quatenus omnia opera sua homo bene
disponat, et se ad coelestia justo intuitu ita attollat,
ne modum suum excedat. Et ut in aquoso
aere quidam sufflatus est, qui cum humiditate
roris super terram descendens, viriditatem et ariditatem
fructuum temperat, in aestate scilicet viriditatem,
in hieme vero ariditatem; et ut per
sufflatum istum fructus terrae vires recipiunt, ita
et per os hominis totus homo pascitur; et sicut
per splendorem solis mundus illustratur, ita etiam
per eumdem sufflatum omnia superiora spiramina
temperantur et producuntur. Similiter per exempla
justorum compunctio in fideli homine aliquando
exoritur, quae illi viriditatem bonorum operum et
ariditatem malorum infert, videlicet cum quasi
in aestate bona appetit, et cum velut in hieme
mala contemnit. Hoc modo in his justitiae fructibus
delectatus et pastus, ut coelestibus desideriis semper
intendat.

Quod in lingua hominis inundatio aquarum ostendatur,
et quid per eamdem exteriorem fluctuum inundationem
in interioribus figuretur.

XL. In lingua vero elevatio aquarum, qua ad
inundationem sustolluntur, ostenditur, quia ut per
linguam verba formantur, ita per elevationem ipsae
aquae in undas procreantur. Per quod designatur
quod anima coelestibus desideriis inesse desiderans,
vas suum ad laudes Creatoris sui impellit, illudque
assiduas orationes cum devotione mentis proferre
facit. Et anima de humiditate movetur, et de igneo
strepitu sonat, atque per hoc quod ignea est Deum
cognoscit, et per hoc quod spiraculum est, ad Deum,
qui spiritus est, anhelat. Quae cum ea quae bona
sunt perficit, justum iter habet, velut purus aer qui
tenebrosis nubibus caret; cum autem putredinem
peccatorum operatur, quasi inundatio aquarum est,
quae purum iter aeris evertunt. Sed cum deinde a
peccatis se amoverit, sicut in Evangelio scriptum
est de villico qui, peccata relinquendo et debita minuendo,
ad misericordiam se convertit, et cum post
peccata gratiam Dei quaerit, ut eam velut quatriduanum
Lazarum exsuscitet, intima suspiria trahens,
et correctionem sui quasi firmam sepem nectens,
atque bonis operibus insistens, ne consuetudini
peccatorum iterum appropinquet, poenitentiam
stabilem velut firmamentum operatur, ne
denuo per incoeptionem peccandi mala faciat.

Quid virtutis vel fortitudinis per dentes, qui cavernosi
sunt, nec medullam habent, in nobis exprimatur.

XLI. In dentibus autem retentaculum earumdem
aquarum monstratur, quod secundum modum dentium
forte et firmum est, videlicet fortis et albus
lucidusque aer, qui aquas istas continet, ne modum
suum excedentes dissolvantur. Per hoc ostenditur
quod mens hominis cum gratia Dei per animam
firmatur, et retinetur, ne per malas cogitationes
nimis diffluat, ita ut eas sibi voluntarie per
illicita desideria attrahat, quae etiam modo per
opera peccatorum quasi tempestas, modo per poenitentiam
eorum quasi medicina in homine efficitur.
Dentes etenim hominis cavernati non sunt, nec
mollitiem medullae habent, quoniam carne induti
non sunt, sed per cerebrum atque per omnes constitutiones
formae hominis, quae secundum firmamentum
positae sunt, coagulantur et obdurantur, et
per calorem et humiditatem capitis in duritiam
exsurgunt. Haec autem designant quod anima rationalis
in aequalitate infinita vita consistens, nec per
corporis vegetationem incrementum, nec per ejus
defectionem accipit detrimentum, quoniam spiraculum
ipsa omnipotentis Dei est, qui omnes creaturas
in praescientia sua ordinatas per Verbum suum
mirabiliter creavit. Anima namque corpus cui per
Creatoris sui potentiam invisibiliter infunditur, visibiliter
movet, ac illud vivificando invisibilis in eo
manet, quemadmodum Deus omnem creaturam,
quam ad ministerium hominis creavit, invisibili
quadam possibilitatis suae vi ex viriditate terrae, et
aeris calore, sed et aquarum humiditatem firmavit,
et eidem animae indumentum, scilicet corpus, naturae
suae incognitum atque alienum praevidit.

Quare infans, cum ossa habeat, sine dentibus nascatur,
et homines cum in senium declinant eosdem
saepe dentes amittant, et quid secundum ista demonstretur.

XLII. Nam infans cum tener est, et fortitudinem
sanguinis nondum habet, dentibus caret, quia etiam
frigidus est, sed postquam sanguis in eo roboratur,
et calore perfunditur, dentes ejus oriuntur et confortantur.
Cum autem ad senectutem pervenerit,
sanguis in eo minuitur, et calor in ipso attenuatur,
dentesque ejus iterum pro frigiditate in detrimentum
et in commotionem convertuntur. Sic et cum
anima primum ex praecepto omnipotentis Dei incorporatur,
corpus suum, quod ex quatuor elementis
creatum est, igne suo tandiu calefacit quousque
per praeceptum omnipotentis Dei inde transeat.
Ipsa etiam anima in infantia hominis, propter innocentiam
ipsius cum adhuc sugendo teneris cibis
pascitur, in ipso multum gaudet, quia nondum peccata,
sicut nec Adam ante praevaricationem pure et
simpliciter vivendo gustavit. Sed homo cum, per
incrementum temporis confortatis ossibus, carnis et
sanguinis sui robur acceperit innocentia cessat,
quoniam gustus peccatorum in homine tunc surgit,
anima contra naturam suam operando in ipso depressa,
et per corpus in peccatis vivendo superata.
Et quemadmodum post solis occasum splendor ipsius
hominibus subtrahitur, sic ipsa post perpetrationem
peccati, de amissione gaudii quod prius habuerat,
gemens et plorans cruciatur. Gustus namque
peccatorum corpus et sanguinem et omnia viscera
hominis per opus peccatorum contaminat; post
peracta vero peccata, homo taedio peccatorum suorum
in dolorem cordis per suspiria animae multoties
coactus ducitur.

Quomodo vel unde dentes in pueris formentur, et
quare gravi interim dolore constringantur, et
horum in nobis significatio.

XLIII. Cum autem infans tener est, liquor de cerebro
illius ad gengivas descendit, et cum caeteris
quibusdam humoribus cavernulas in illis facit, in
quibus etiam usque ad praefatam maturitatem latet,
velut flosculi per hiemem in ramis arboris latent.
Sed cum deinde fortitudo sanguinis et calor quasi
aestas in illo exsurrexerit, idem liquor cum aliis
humoribus et calore sanguinis coagulatus, in dentes
erumpit, quemadmodum cum calor aestatis supervenerit,
flosculi in ramis arborum apparere incipiunt.
Infans enim priusquam dentes in ipso
oriantur, gengivis per liquorem cerebri caeterosque
humores cavatis, gravi dolore infirmitatis interim
tenetur, qui postea puerili aetate transacta, in plenitudine
sanguinis sui constitutus, sanctitate animae
per gustum carnis in eo jam deficiente, lasciviam
amplectitur, ideoque homo illius aetatis sub
magna custodia timoris habendus est. Ita et anima
corpori dominatur, dum homo adhuc in dubio positus
cogitat quid eligere vel agere velit, vel quid
non; quae tamen in corpore sine mora quasi captiva
ducitur et ligatur, et quando homo gustu peccati
per ferventem sanguinem coagulato malum committit,
ipsa quoque cum corpore suo contraria naturae
suae licet invita operatur. Et quemadmodum
calor aestatis germina terrae et fructus arborum ad
maturitatem perducit, sic homo per fervorem sanguinis
sui illecebris carnis delectatus, quaelibet vitia
prout valet perficere non desistit.

Quod dentes, qui cibos quibus homo alitur comminuunt
et circumferunt, similitudinem molendini
obtineant, et quomodo anima in interioribus suis
ista imitetur.

XLIV. Dentes quoque, qui unumquemque cibum
per cujus vires homo pascitur comminuunt et circumferunt,
in similitudinem molendini positi sunt,
quod cum aere aquarum circumfertur, et cujus
lapidis circulus cum calore ardet. Sicut enim homo
cibum quo reficitur dentibus suis conterendo temperat,
sic etiam anima in ipso quidquid ipse secundum
voluntatem suam elegerit, ardenti studio operatur.
Ipsa quoque anima, per quam homo sensum
et gustum ad perficiendum quodlibet opus sive bonum
sive malum accipit, animo velut molendinum
per cogitationes circumcunte, illum ardentissime
instigat, in modum ignis, qui per sufflatus follium
inflammatus fortius ardet. Sic anima etiam in quatuor
elementis ex quibus homo creatus est, quaecunque
vult homo per capacitatem rationalitatis
operatur, per desideria cordis sui circumferens,
sicut molendinum humana arte constructum per
aquas velocissime circumfertur. Et quemadmodum
ad servandam circuitus sui velocitatem per artem
hominis convenienter et saepe firmatur, sic animae
quandiu manet in homine per gratiam Dei in bono
subvenitur, cui tamen alias in malo per suggestionem
diaboli delectatio mala et consensus ingeritur.

Quia per mentum guttur et collum diversa in corpore
habentium officia, et varii in mundo nubium,
et multiplices in anima virtutum effectus
indicentur.

XLV. Per mentum autem, quod quasi arcus incurvatum
dependet, et faciem hominis elevat, et
per guttur quod omnem fortitudinem refectionis
recipit, et ventri temperate immittit, et per collum
quod etiam totum caput fortitudine sua sustentat,
diversitas nubium designatur, quarum quaedam
pluviis gravatae aliquantulum se deorsum inclinant,
in serenitate vero velut hilaritatem superiorum demonstrant.
Quaedam etiam cum virtute aeris terram
tangentes, illam hoc modo contemperant, ut
plenitudinem fructuum ad utilitatem reliquarum
creaturarum proferat; quaedam etiam, quemadmodum
columna, omnem volubilitatem firmamenti ferendo
conglutinant. Homo namque fiducialem spem per
animam ad Deum extendens, cum duobus oculis rationalitatis,
scilicet scientia boni et mali, coelestem
patriam et poenas inferni cognoscit, quia facie
sua, quae per mentum elevatur, quamlibet rem visibilem
conspicit, et qualis illa sit per intellectum
considerat. Sicut enim homo per animam quaeque
discernit, ita ea disponit, ut coram Deo et hominibus
honeste fiant; sicut etiam guttur cibum quem
recipit ventri pro confortatione temperate transmittit,
quatenus homine per veram et puram fidem hoc
modo confortato, ipsa ad regalem sedem veri Salomonis,
qui Christus est, digne valeat aspicere.
Fides enim cogitationes omnes quae ex peccato in
homine surgunt dissipat, cogitationes autem quae
ex ipsa in simplici veritate procedunt, per suspiria
animae ad verum regem dirigit. Ipsa quoque fortis
et vera virtus caeteras virtutes, ut collum caput,
sustentat, et velut nubes volubilitatem firmamenti
in modum columnae sustinent, sic omnia bona et
sancta opera, quae coelestem Jerusalem aedificant,
per bonam perseverantiam in hominibus conservat.
Infideles autem qui, fide postposita, omnia opera
sua per infidelitatem male operantur, coram Deo
indigni, sicut cibus digestus cum fetore emittitur,
sic poenis infernalibus, nec immerito, deputantur.
Quod per crines, qui caput decenter ornant exterius,
roris vel pluviarum guttae, quibus terra fecundata
graminum vel fructuum decore vestitur,
et interius innocentiae et castitatis et humilitatis
cultus, quo ante Deum fulget anima, demonstrentur.

XLVI. Sed crines de capite dependentes guttas
pluviarum ostendunt, quae per nubes singulariter
descendunt, et totam terram rigando per viriditatem
ad fructuositatem perducunt. Similiter anima,
quae in mortale et deficiens corpus infantis a Deo
mittitur, illud viribus suis vivificando suscitat. Ipso
quoque in naturali simplicitate adhuc persistente,
anima quasi quadam eleganti veste innocentiae induta
valde decoratur, quia quaeque vitia, quae ut
tempestates sunt, depellit, fructuositatem omnium
virtutum producens, in modum terrae quae per suavem
pluviam fructum suum germinando profert.
Innocentia enim regina est circumamicta aurea
veste, per quam castitas intelligitur, cujus virtutes
sicut pluvia multiplicantur, et ejusdem castitatis
caput humilitas est. Hae duae virtutes sibi in homine
sociatae coelum laudibus resonare faciunt, et terram
exemplis sanctarum virtutum replent.

Unde fiat quod in quorumdam hominum capitibus
capilli fortitudinem suam tenentes non eradicentur,
et in quorumdam capitibus infirmati per calvitiem
defluant, et quod secundum ista tam fertilitas
quam sterilitas, et fructuum in terra
exterius, et virtutum in anima interius denotetur.

XLVII. Quod autem crines in quorumdam hominum
capitibus fortitudinem suam superius non
evulsi retinent, ita ut non eradicentur, hoc in illis
est, quorum caro ex humoribus humida existit,
quoniam isti capillos nutriunt, quemadmodum et
terra irrigua multitudinem graminis producit. Per
hoc ostenditur quod anima per vires suas fructuosas
virtutes bonorum operum in illis hominibus
operatur, qui devotis mentibus verba Dei libenter
audientes per igneam inspirationem Spiritus sancti
humiditatem lacrymarum in suspiriis et desiderio
coelestium saepe producunt. Istorum sancta intentio
quasi in pinguedine bonae terrae fructuosorum operum
fructus cum gaudio profert, ita ut anima, in
bonis operibus corpore sibi consentiente, in Christo
jam exsultando gaudeat, ejusque charitatis dulcedine
veraciter firmata in beata perseverantia ita
persistat, ut jam nulla vagatione spiritalium vel
carnalium vitiorum deficiendo arescat. In quorum
vero capitibus capilli evelluntur, ita ut calvi efficiantur,
hoc ideo est, quia caro eorum sicca in calore
existit, quoniam calor ad verticem ipsorum
transiens, capillos paulatim et singillatim evellit,
cum humorem non habent, velut etiam terra humore
carens pro ariditate sua viriditate graminum
expers est. Sic homines illi qui in tanta duritia oblivionis
Dei vivunt, ut nec per admonitionem Spiritus
sancti, nec per doctrinam, vel consilium fidelium
doctorum voluntati animae consentiant, aridae terrae
quae sine humore est, et pro ariditate nullum fructum
profert, assimilantur, quoniam omnia opera
sua secundum voluntatem desiderii sui et non secundum
naturam animae constituunt. Unde etiam
multiplici vicissitudine peccatorum oppressi, nulla
spe beatitudinis ad coelestia tendunt, nec in terrenis
adjutorio alicujus utilitatis hominibus prode se cupiunt.
Isti namque homines igne Spiritus sancti
non calentes, discretione quae mater virtutum est,
carent, ita ut propter inconstantiam morum suorum,
quod prius placuit modo displiceat, ideoque
stabilitate sanctarum virtutum privantur quemadmodum
caput crinibus suis destituitur.

Quid in diversis effectibus animae designet positio
hominis in facie orientem, retrorsum occidentem,
dextrorsum austrum, et sinistrorsum aquilonem
habentis.

XLVIII. Homo itaque ad orientem versus et velut
occidens ad orientem respiciens, brachiaque sua
extendens, quemadmodum auster et septentrio ab
invicem separati sunt, brachium suum dextrum ad
austrum, sinistrum vero ad septentrionem dirigit.
Hoc modo et anima cum viribus suis et quatuor
elementis per scientiam boni et mali operando in
homine volat, per scientiam boni ad orientem, et
per scientiam mali ad occidentem respiciens; ita ut
homo scientia boni per ignem, qui Deus est, accensus,
in perfectione sanctissimorum operum cum
austro volet, in effectu vero malorum operum in
poenis aquilonis, secundum quod peccaverit, puniatur.
Ipsa enim anima, quae corpus sensibile
reddit, hominem in viribus suis frigidum aut calidum
facit, ita ut per ipsam calorem austri, et frigus
aquilonis sentiat, quod in flatu hominis probari
potest, quem ipse secundum quod voluerit sive calidum
sive frigidum emittit. Homo etiam in creatura,
quam per visum discernit, secundum quod
caro desiderat, bonum vel malum cum anima operatur,
ipsaque anima in timore et amore Dei bonum
quasi in dextera parte facit. Unde et mala scientia
per bonam auxilio gratiae Dei in homine superatur
sicut etiam sinistra manus per dexteram, quae majoris
fortitudinis est, premitur. Anima enim, quae
spiramen a Deo est, in corpore invisibiliter manens,
illud ad quodlibet opus movendo, non visu
sed virtute rationalitatis agnoscitur; quemadmodum
et ventus non per visum, sed per sonum et motum
in flatu suo sentitur: sed tamen quid ista sint,
humana scientia nec comprehendere, nec intelligere
valet.

Quia, sicut collo humeri et brachia cum manibus,
sic firmamento quatuor principales venti cum collateralibus
suis inhaereant; et quomodo iisdem
quatuor ventis quatuor vires in homines, scilicet
cogitatio, locutio, intentio et gemitus assimilentur;
et quid significet quod in dextra quam in sinistra
vis major sit.

XLIX. Ut collo scapulae et humeri cum brachiis
et manibus adhaerent, sic et quatuor principales
venti cum collateralibus suis firmamento conjuncti
sunt; et flexurae brachii, humerus cum scapula,
manus cum digitis subveniunt, sicut et iidem principales
venti cum alis suis, id est cum collateralibus
ventis, firmamentum sustentant, et manus ad
manum conjungitur, ut et ala cujusque ad alam
alterius extenditur. Haec autem designant quod
anima, quae per vitam, quae Deus est, vita existit,
et spiraculum de Spiritu Dei finem vivendi ut humanum
corpus non habet, corpus viribus suis vivificat
et sustentat, velut sidera firmamentum cum
puncto suo, quod terra est, quam in medio firmamenti
verbum Dei constituens, immobilem firmavit
et illuminavit. Siquidem anima quae a Deo
missa in corpus invisibiliter et occulte descendit,
hominem Deum per fidem cognoscere, coelum
respicere, et coelestia operari facit. Et sicut ros
invisibiliter super gramen cadens, illud fructiferum
reddit, sic Deus hominem qui spem suam in ipso
constituit, et terram, videlicet carnis desideria,
pedibus calcat, toto corpore ad coelum erigit, ad
fructus bonorum operum perferendos, occulta dulcedine
gratiae suae misericorditer irrigat, contraria
vero opera aeternis gehennae suppliciis damnat.
Homo namque omnia opera sua bona vel mala cum
quatuor elementis operatur, in modum quatuor ventorum
qui in superioribus partibus aeris vires suas
exercent, et tamen flatus suos interdum in sordes
et in immunditias luti deponunt. Quatuor enim
principalibus ventis quatuor vires in homine, scilicet
cogitatio, locutio, intentio et gemitus, assimilantur.
Et sicut unusquisque eorum flatus suos dextrorsum
et sinistrorsum mittendi potestatem habet,
sic anima his quatuor stipata viribus per naturalem
scientiam in quam partem voluerit, sive bonum
sive malum eligendo, declinare potest. Australis
enim ventus duos collaterales ventos quasi duas
alas habet, quarum altera versus orientem calida
est, quae bonas et sanctas cogitationes, quae per
ignem Spiritus sancti studio piae intentionis accenduntur,
significat. Altera vero versus occidentem
frigida est, quae pravas et inutiles cogitationes in
igne Spiritus sancti non calentes, sed frigidas et
opera prava designat. Ignem quoque spiraculum,
quod anima rationalis est, quae opera carnis et
sanguinis, quibus homo delectatur, sentit, licet ad
coelestia naturaliter suspiret, corpori tamen vires
et calorem in immundissimo fetore peccatorum
etiam subministrat, quemadmodum sol fetentem
putredinem immundissimorum vermium radiis suis
calefacit. Sed septentrionalis ventus omnibus creaturis
inutilis est, qui etiam duas alas habet, quarum
altera ad orientem, altera ad occidentem extenditur;
quae scientiam boni et mali in homine
designant, per quam ipse quaeque utilia et inutilia
in animo suo velut in speculo considerat, sicut
terra per firmamentum superius et inferius regitur.
Orientalis autem venti ala, quae ad austrum tendit,
demonstrat hominem qui per bona opera ad Deum
in amplexione verae charitatis ascendit; ala vero
quae ad aquilonem respicit hominem carnis voluptatibus
sordidatum significat. Et sicut ii duo collaterales
venti orientali vento quasi duae alae juncti
sunt, sic animae bonum et malum, bonum in gaudio
et laetitia, per quae tanquam sol in virtute sua coram
Deo lucet, malum per quod opera bona et
sancta nigredine peccatorum, velut claritas solis
tenebrosis nubibus obscuratur. Homo namque per
bonam intentionem animae suae poenas quas in
aquilone esse cognoscit, valde timet, quamvis corpus
delectationibus peccatorum assuefactum, animam
multoties premat. Sed et haec intentio animae
duas alas habet, quarum altera timor Dei est, qui
per admonitionem Spiritus sancti in homine accenditur,
altera vero abrenuntiatio peccatorum, quae
postea, timore Dei postposito, homo saepissime repetit.
Occidentalis ventus etiam duas alas habet,
quarum altera ad austrum et altera ad aquilonem
extenditur, quae significant quod homo bonum
sentit et per bonum malum scit. Et dextera ala
ostendit quod anima desiderium et suspirium ad
bona opera habet, sinistra autem fatuitatem hominis,
cum qua mala perpetrat, quae ex debito originalis
peccati contraxit.

Quia anima per Spiritum Dei in corpus missa viribus
suis illud totum perfundat, quemadmodum
flatus ventorum mundum omnem percurrit.

L. Sed et anima per totum corpus diffunditur,
sicut et ventositas eorumdem ventorum per totum
firmamentum discurrit. Anima enim, quae per Spiritum
Dei in corpus missa est, viribus suis illud
totum perfundit: et quemadmodum flatus ventorum
in firmamento discurrunt, sic ipsa hominem Deum
ardentissime diligere, et sanctissimas virtutes mellifluum
saporem habentes operari facit, quia eloquia
Domini super mel et favum ori ejus dulcescunt.
Sicque anima firmamentum, scilicet corpus suum,
incomparabili ornamento virtutum et suavissimo
decore sanctorum operum diligentissime perfundit.

Quia sicut homo brachiis et cruribus regitur et sustentatur,
ita et venti alii aliis in confortationem
firmamenti subveniunt, et quid vel ista, vel etiam
eorumdem ventorum placidus flatus, aut turbulentus
discursus in anima figurent.

LI. Nam et homo cum brachiis et cruribus suis
totum se regit et sustentat, et ventosus est, quemadmodum
quatuor principales venti cum collateralibus
suis omne firmamentum in illud positi tenent,
et ut unusquisque eorum ad confortationem firmamenti
aliis subvenit. Haec designant quod anima
quatuor alis, scilicet cum sensualitate, intellectu et
scientia boni et mali, in homine volat. Cum sensualitate
namque secundum gustum carnis in homine
operatur, per intellectum vero opera sua
discernit, si Deo aut hominibus placeant. Per duas
etiam alas, scientiae videlicet boni et mali, homo
omne opus in anima perficit, quarum diversitate
qualis sit innotescit, quia salvationem per animam
a Deo, per carnem vero honorem ab hominibus
expetit. Et sic interdum per scientiam boni in coelum
ascendit, interdum etiam per scientiam mali
in terram prosternitur. Sed cum homo aliquando
gratia Spiritus sancti intrinsecus tactus, pondere
peccatorum suorum in anima se gravari senserit,
de pravis operibus poenitentiam agens, ad Deum
suspirat; et quemadmodum venti modo in aura
placida, modo in tempestate magna in firmamento
discurrunt, sic homo vel cum bono vel cum malo
semper occupatus est.

Quomodo in flexuris brachiorum et in juncturis
scapularum vel manuum reflexiones ventorum determinandae
sint, et quod sicut dextera et sinistra
firmamentumque et terra sibi in aliquibus cooperantur,
sic et homo per scientiam boni et mali
licet contraria omnia opera sua perficiat.

LII. In flexura etenim sinistri brachii principalis
ventus orientalis designatur, in flexura autem, et
in junctura ubi manus eidem brachio conjungitur,
collaterales venti illius ostenduntur, in scapula
quoque et in manu illius flatus eorumdem collateralium
ventorum manifestantur. In flexura vero
dextri brachii principalis australis ventus demonstratur;
in humero vero atque in junctura, qua
manus ipsi brachio coadunatur, collaterales etiam
hujus venti declarantur; sed et in scapula et in
manu ejusdem brachii spiramina ipsorum collateralium
ventorum notantur. Hoc est quod anima in
membris hominis similitudinem venti tenens, quodlibet
illorum flecti et moveri naturaliter facit, et
homo etiam secundum gustum carnis cum ipsa
operatur. Quapropter ipsa de peccato excusare se
non potest, quoniam homo per ardorem libidinis
sicut lac coagulatus et conceptus est, et in dextra
parte bonum, in sinistra autem malum per animam
operatur; et ut quisque ventus alteri, sic anima
corpori adjungitur. Homo quoque in bona scientia
ad Deum tendit, in mala vero scientia, quae bonae,
velut ancilla dominae, subdita est, ad malum se inclinat,
et sicut domina per ancillam saepius offenditur,
similiter et bona scientia a mala interdum
superatur. Quemadmodum etiam manus ad operandum
sibi conjunguntur, et ut firmamentum et
terra, licet a se invicem plurimum distent, aliqua
societate concordant, sic homo per has dissimiles
scientias quas in se habet quaelibet opera sua perficit.

De tripertita dimensione humani corporis et spissitudinis
sphaerae mundi, et qualiter vita hominis
secundum pueritiam, adolescentiam et senectutem
eidem dimensioni conveniat.

LIII. Et a vertice capitis hominis usque ad finem
gutturis ejus, et ab eodem fine gutturis usque ad
umbilicum ipsius, et ab umbilico usque ad locum
egestionis, aequalis mensura est; quemadmodum
etiam a summitate firmamenti usque ad inferiorem
partem nubium, et ut ab eadem inferiori parte nubium
usque ad summitatem terrae, et ut ab eadem
summitate terrae usque ad infimum finem ipsius
aequalis mensura existit. Anima namque a primo
die nativitatis usque ad ultimum diem vitae hominis
secundum quod pueritia, adolescentia et senectus
requirunt, operatur. In pueritia scilicet per innocentiam,
in adolescentia per gustum carnis, quem
peccata criminalia saepius sequuntur; in senectute
autem taedium operandi habet; quapropter operibus
suis, qualiacunque sint, finem cito imponere contendit.
Sicut enim summus artifex firmamentum
cum parietibus suis aequali mensura constituit, sic
anima, quae in corpore operatur, a principio operis
sui usque in finem aequalem possibilitatem operandi
cum scientia boni et mali habet, quarum
neutra sine altera operatur.
Quia superior pars terrae tenera, mollis et perforabilis;
inferior vero tenax, dura et impenetrabilis
sit, et quid secundum ista in hominis anima inveniatur.

LIV. Media autem pars terrae, id est superior pars
ipsius, tenera, mollis et perforabilis est; altera
vero medietas, scilicet inferior pars illius, tenax,
dura et impenetrabilis existit, ita ut etiam duritia
et fortitudo ipsius duritiam et fortitudinem chalybis
exsuperet. Hoc modo etiam anima rationalis quamdam
viriditatem in viribus suis habet, qua mollitiem
carnis et duritiam ossium omnesque venas
penetrat, velut arma quae per duritiam chalybis
secandi quaslibet res majorem soliditatem capiunt;
et ut panes igne fornacis coquuntur, ita opera
corporis ardenti studio animae complentur. Ipsa
enim corpus amore, ut dura pars terrae mollem
partem terrae sustentat, et omnia opera sua cum
ipso inseparabiliter operatur, cui etiam ut mulier
viro suo, a quo separari non potest, quoniam duo
in carne una sunt, adhaeret.

Quid mensura humerorum, cubitorum, manuum quoque
et pedum, usque ad finem majoris digiti, ventis
in aliqua proportione similis, in interioris hominis
qualitatibus demonstret.

LV. Sed et ab utroque humero usque in flexuram
utriusque brachii, et ab eadem flexura usque
ad finem medii digiti utriusque manus aequalis mensura
est. Manus quoque a junctura sua usque ad
summitatem finis medii digiti, eamdem mensuram
habet, quae a talo usque ad finem majoris articuli
est, velut etiam quilibet principalis ventus cum
collateralibus suis, et flatibus ipsorum in una mensura
existit. Homo namque per vim rationalitatis
bonis et sanctis operibus vana intentione interdum
delectatur, quae dum operari incipit, sanguis ejus,
qui in peccatis conceptus est, per laborem coepti
operis totus in ipso commovetur, sicque taedio operandi
opus suum imperfectum relinquit. Bonum
etiam quod prius, non in Deo, sed de propria virtute
confidendo, inchoaverat, imperfectum propter
elationem mentis suae deridet; et quantum, priusquam
illud inciperet, in eo delectabatur, tantum
post de imperfectione ejus erubescit, et quia tale
quid fecerit, dolere et moerere incipit. Mensura
enim quae ab humeris usque ad flexuram utriusque
brachii est, opera quae homo per elationem mentis
operatur significat; et mensura quae a flexura brachiorum
usque ad finem medii digiti utriusque manus
extenditur, demonstrat quod homo opera quae
per elationem mentis operatus est per poenitentiam
deleat. Unde etiam anima dum in corpore manet,
plenum gaudium nunquam habere valet, quia corpus
et anima sibi invicem adversantur. Quorum
conflictum homo ferre non valens, pro magnitudine
tristitiae in se ipso deficit, gemensque ad Deum
contrito corde se ipsum per crebra suspiria humiliat,
et ita per timorem Dei humiliatus, ab operibus
malis et animae contrariis declinat, operans bona
quae per manum significantur, currens etiam vias
Dei quae per pedes ostenduntur. Manuum namque
motus et pedum significat quoniam animae de bonis
operibus gaudendum sit; quod autem a motu cessant,
designat quod eidem animae in malis operibus
sit tristandum et dolendum.

Quid mensura femorum in ante per latitudinem, et
mensura ab umbilico usque ad loca digestionis per
longitudinem, latitudini vel spissitudini terrae proportionaliter
congruens in diversis animae affectibus
ostendat.

LVI. Mensura quoque quae est in ante in transversum
a femore usque ad femur tantae longitudinis
est quanta illa existit quae ab umbilico usque
ad locum egestionis est, quoniam latitudo terrae tantae
longitudinis in transversum existit, quanta
spissitudo profunditatis ipsius est. Homo quippe qui
frequenter peccat, si aliquando animae in bono
opere consenserit, laetatur, in qua tamen laetitia
dolorem timoris habet, quia timet quod incoeptum
opus forte non possit perficere, et cum timore isto
quem per vires animae in se retinet, bonum opus
tandiu operatur, quousque hominem taedio peccandi
anima sibi attrahat. Sic igitur omnis homo
in hac vita positus modo voluntati animae, modo
voluptati carnis consentit; sic quoque omnes sancti
et electi martyres Dei, dum adhuc in saeculo
viverent facientes vexillum passionis Christi portabant.
Carne enim peccante anima, sicut, homo
jejunans, esuriem habet; et carne esuriente, id est
a peccatis cessante, anima, sicut qui cibis reficitur,
in bonis operibus gaudet. Mensura etiam quae ab
umbilico usque ad locum egestionis est, petulantiam
carnis significat, cui homo interdum consentit,
interdum resistit, velut cuique domino obsequium
servi sui modo placet, modo displicet, et
sicut terra per spissitudinem suam sustentatur, ita
et jam in longitudine et latitudine sua utilia et inutilia
procreat. Spissitudo enim terrae, quae servo
comparatur, desiderium carnis designat; longitudo
autem et latitudo ipsius abstinentiam ostendit quae
pro domina hic computatur.

Quia per spatium quod est a fine gutturis usque ad
umbilicum aer designetur, ipsique aeri omnia vacua
penetranti, et terram ad ferendos fructus diversis
modis temperanti, anima totum corpus vivificans,
et ad operandum movens comparetur.

LVII. Sed et in spatio quod est inter finem gutturis
et umbilicum aer designatur, qui de nubibus
usque ad terram descendit, et naturali virtute sua
creaturas terrarum temperat. Anima nempe quae
vivens scintilla et rationale spiraculum ex divina
potentia consistit, totum corpus vegetando penetrat,
ejusque amore circuit, illud ad quodlibet
opus movens, et licet in gustu peccatorum exortum
sit, secum operari compellit. Anima enim ab altitudine
coeli ad terrena descendens, hominem quem
vivificat, sed a Deo creatum esse intelligere facit,
ipsaque aeri, qui inter coelum et terram medius
videtur, assimilatur, quoniam homo per ipsam in superioribus
bonum et in infimis malum operatur. Nam
aer iste omnia loca terrae temperando pertransit, ita
ut eam ubi arida est humidam faciat, ubi pinguis
est, cum calore constringat, ubi aquosa est, exsiccet,
ubi dura est, emolliat; atque hoc usque ad
medietatem profunditatis ipsius facit, ad calorem
quoque, et ad frigus quasi aratro eam evertit, rectaque
temperie eam fructiferam reddit. In hunc
quoque modum cum anima corpus suum ab omni
viriditate virtutum aridum senserit, in moerorem et
luctum convertitur, et corpus suum per scientiam
rationalitatis et per spiritum compunctionis ad suspiria
et lacrymas impellit, quia opera ejus prava
esse cognoscit, et ita aridum corpus suum per humorem
divinae gratiae revirescere facit. Sed si homo
majora quam perficere possit, de viribus suis praesumendo,
operari tentaverit, anima ipsum ad mensuram
possibilitatis suae rursus retrahens, opera
ipsius melius disponit; et si in oblivione Dei quasi
in securitate tunc vivit, timore Dei perterritum ab
oblivione Dei evacuat. Cum autem homo qui alienum
Deum quaerendo in duritiam infidelitatis ducitur,
tantis tribulationibus ab anima perturbetur
ut nec spem salutis, nec ullum gaudium habere
possit, per hanc tristitiam ipsa admonitione sua
eum ad meliorem partem trahens ad Deum verum
suspirare facit. Sic igitur corpus per animam, quae
vivens scintilla et vita ex Deo est, ad spem veniae
et quaelibet opera discernenda et sequenda revocatur,
et relicto errore duplicitatis, in rectum iter
bonorum operum ducitur, ut etiam aqua cursu suo
in recto meatu fluit, et sic postea bene vivendo in
timore Dei fortis efficitur. Suavissimus quoque calor
cum leni frigore ipsius humiditatem terrae immittit,
eamque fructiferam in arboribus, in herbis
et in granis facit, ita ut omnia haec per eamdem
humiditatem virescant. Similiter anima in suavissimo
calore fidei, et in fortissima patientia ad tolerandas
omnes injurias hominem confortat, et opera
quae non bene vivendo prius operatus est, et in
quibus eum praestare non licebat, fugienda sibi
proponit. Sic quoque eum in bonis operibus fructiferum
et in sanctis virtutibus virescere facit. Niveum
etiam frigus idem aer aliquando super terram
mittit, quod ipsam totam obtegit, et per quod ad
germinandum calefit, unde et illa ex se frigus suum
educit, quousque ad fructiferum officium suum
germinando interius praeparetur, ac sic deinde viriditatem
fructui cunctorum germinantium infert.
Anima namque hominem a gustu operum suorum,
quibus eum velut molendinum circuire cogit, temperat,
quoniam ipsa aer ille est qui sanguinem, per
quem homo sensum et intellectum capit, fluere facit.
Ipsa etiam carnem sudorem emittere facit, per cujus
calorem homo sensum, et per cujus humorem,
qui frigidus et humidus est, intellectum habet, et
ideo omnis fructus operum ejus in sensualitate et
in intellectu constat.

Quod ex aere et aves ad volandum subvehantur, et
etiam quidam pisces in aquis ita ut aliquandiu sine
pastu vivant nutriantur; et quod in hunc modum
homo non carnis, sed animae desideria sequens, et
per contemplationem volet, et Scripturarum suavitate
pascatur.

LVIII. Quaedam etiam volatilia, quae magnae fortitudinis
sunt, in aestate in eumdem aerem volantia
ab ipso confortantur, ipseque aer aliquando in flumina
descendens quosdam magnos pisces confortat,
ita ut aliquandiu sine pastu esse possint. Similiter
cum anima corpus ad consensum suum traxerit,
in altitudinem coeli, velut avis in aerem, volat, et
sicut avis sine aere volare non valet, sic nec corpus
per se, sed per animam movetur. Sed cum homo
desideriis animae aliquando consenserit, in charitate
Dei totus ardet, sicque de die in diem in jucunditate
aeternae laetitiae volans, in speculativa fide
et in sapientia sanctarum Scripturarum delectatur,
quarum suavitate invisibiliter pascitur et confortatur,
velut piscis qui per aerem et per fluxum
aquarum confortatus, in aquis sine pastu interdum
vivit.

Quod et mare et flumina per aerem, et per venas
sanguine infusas corpus, et per virtutes anima moveantur,
quibus sicut terra rivulis irrigata bonorum
germina operum proferat.

LIX. Iste etiam aer cum aquoso aere mare movet,
a quo flumina divisa fluunt, quae terram irrigant et
confirmant, quod etiam venae sibi connexae totum
hominem cum sanguine confortantes ostendunt. Anima
quoque, quae aerea est, et per quam omnia
opera hominis quemadmodum per aerem omnes
fructus terrae perficiuntur, per gratiam Spiritus
sancti homini opera sua proponit, ut per cogitationes,
quae velut mare inundant, utilia et inutilia
discernat. Idem etiam homo naufragium saepe patitur,
cum per bonas cogitationes animae non consentiens,
de peccatis suis in magnam confusionem
dimergitur, et sic in gravissimo labore cum nave
cogitationum remigat, nisi per inspirationem Spiritus
sancti supra petram, qui Christus est, eas
aedificet. Cum enim mens hominis per varias virtutes
dilatata ad laudem Dei erigitur, stabile fundamentum
supra petram aedificat, quod ventis, id est
variis tentationibus diaboli, moveri non possit, quia
quemadmodum venae cum nervis humanum corpus
ne dissolvatur confirmant, sic virtus humilitatis bona
opera ne per elationem dissipentur connectit et confirmat.
Flumina namque rivulos educunt, terram
viriditate sua adjuvando, quae omnia per praedictum
aerem moventur, qui calore et humiditate sua
omnia germinare facit. Ita cum anima carnis delectationem
superans desideriorum suorum fundamentum
in homine constituit, ipsa et corpus opera
sua unanimiter perficiunt, unde et in sanctis operibus
gaudens in dulci odore virtutum volat. Et
quemadmodum majora flumina diversos rivulos
emittunt, qui terram germinare faciunt, sic anima
corpori dominans, charitatem, obedientiam et humilitatem
cum aliis fortissimis virtutibus in eo suscitat,
quibus hominem in laude Dei per exercitium
bonorum operum introducat.

Quia sicut terra, calore aestatis et frigore hiemis in
lutum resoluta ad quaelibet germinanda impraegnatur,
ita et homo, anima et carne inter se confligentibus,
nunc virtutum, nunc vitiorum fructus afferat.

LX. Terra enim de calore aestatis et de frigore
hiemis semper lutulenta est, et lutum istud ad germinandum
eam impraegnat. Hoc modo et corpus
animae, velut ancilla dominae, subjacere debet, quae
per corpus, sicut domina per ancillam, multoties
superatur, ipsaque omnia bona in homine operatur,
velut etiam aestivum tempus omnes fructus ad
maturitatem perducit. Sed cum corpus in putredine
peccatorum involutum contrarium animae existit,
homo intra se sic dicit. &#171;Ego in tanta duritia vivere
nequeo, ut carni meae quae desiderat prorsus
negare valeam, sed idipsum quod possum facere
mihi sufficit.&#187; Ipse vero in putredine peccatorum
suorum jacens, priorum virtutum quas operatus est
interdum reminiscitur, et de lutulentis peccatis suis
poenitentiam agens ad justa opera et sanctas virtutes
quas prius habuerat cum gaudio revertitur. Et
quemadmodum lutulenta terra omnes fructus per
hiemis tempus in se servat, quos aestivo tempore
ad gaudium hominum profert, ita homo priores
virtutes quasi pretiosis lapidibus exornat et elegantiores
reddit.

Quia sicut pectus hominis, cor, jecur, pulmonem, sic
et aer calorem, siccitatem et humiditatem aurarum
in se comprehendat, et hoc etiam modo memoria,
animae cogitationes et opera sua disponendo contineat.

LXI. Pectus autem hominis plenitudinem et perfectionem
ejusdem aeris ostendit, quoniam, ut pectus
cor et jecur ac pulmonem, et caetera interiora
ventris in se retinet, sic et aer iste calorem, siccitatem
et humiditatem aurarum in se comprehendit.
Tali modo et anima in pectore hominis cogitationes
cujuslibet utilis vel inutilis causae considerando
et velut scribendo discernit, et qualiter homo rationalis
ipsam causam operari debeat disponit. Ipsa
quoque anima quaelibet opera hominis sive mollia
sint, eo quod carni placeant, sive dura, quia ei
contraria sunt, congregat, et in se discutienda demonstrat.
Per hoc etiam quod ignea est, calore suo
illecebras carnis exsiccat; quibus desiccatis gemitum
cum humiditate lacrymarum in eo suscitat,
per quas anima omnia bona operando opera sua
exornat. Anima enim delectationem carnis odit, et
per hoc quod aerea, est carni suae mala opera et
vulnera tempestatum diabolicae suggestionis ostendens,
hominem ad cognoscendum opera sua qualia
sint provocat, velut etiam cor cum omnibus appendiciis
suis hominem confortat, qui anhelitu suo omnia
humectat.

Quia sicut cor jecore, pulmone et caeteris cohaerentibus
sibi intestinis vegetatur, et sicut tempus diei et
noctis, et aer tranquillitatis et tempestatum vicissitudinibus
variatur, sic et vita hominis inter carnis
et animae certamina modo vitiorum turbine qualitur,
modo virtutum claritate laetatur.

LXII. Nam cor hominis calorem, jecur siccitatem,
pulmo humiditatem illius demonstrant, quia
ut calor cordis, et siccitas jecoris, et humiditas pulmonis
hominem vegetant, ita et calor, siccitas humiditasque
aeris et aurarum ea quae in mundo sunt
confortant. Pari ratione sicut cor cum omnibus sibi
cohaerentibus vitalibus hominem calefacit et roborat,
sic anima cum sibi collatis virtutibus a Deo
actus hominis perficit, sanctum desiderium ad bona
opera ei tribuens. Sed cum hoc opus desiderii malum
esse cognoverit, moleste ferens quod gessit,
hominem per compunctionem ad lacrymas rursus
impellit, talisque tunc efficitur velut qui in bonis
operibus delectatus pro gaudio lacrymatur. Ipsa
quoque anima omne opus hominis, sive bonum sive
malum, quocunque animo fiat, secundum desiderium
carnis regit, et quemadmodum praedictus aer
in omnem creaturam, modo germinantem et florentem,
modo arescentem et deficientem, spirat, sic
anima opera carnis modo gaudiis, nunc vero lacrymis
variando commutat. Et sicut sol et luna cursum
suum sine vicissitudine nubium nunquam perficiunt,
sic homo nullum bonum opus quod facere
inchoaverit, in tali puritate ut proposuit ad finem
perducere valet, quin aliqua tempestas eum saepius
perturbet. In similitudine namque diei et noctis,
quae interdum in luce sua clarius lucent, et interdum
ex vicissitudine nubium in luce sua deficiunt,
homo certamen corporis et animae habet. Per desiderium
enim carnis in bono deficit, sed per desiderium
animae gaudens in ipso proficit, quia in omnibus
operibus suis calore ipsius vegetatur, quemadmodum
praedictus aer cum omnibus creaturis volat.

Quod sicut venter viscera et cibos molis dentium
contritos in se ad utilitatem totius corporis claudit
et retinet, ita et anima in arcano memoriae
cogitationes correctionis suae reponere et sollicita
discretione ruminare debeat.

LXIII. Et quemadmodum per guttur cibi ventri
immittuntur, qui per molendinum dentium prius
confringuntur, et ut pectus hominis cogitando et
cognoscendo omnia quae hominis sunt temperat, et
sicut venter viscera hominis continet et claudit,
ita et praedictus aer virentes vires in fructus mittit,
et sic ea quae in mundo sunt, ad salutem hominis
conservat. Eodem modo anima omnia opera
hominis ruminat et memoriae commendat, ita ut
nullum illorum indiscussum relinquat, velut esca
ventri per guttur immittitur, et sicut esca dentibus
conteritur, sic anima cum spiramine suo opera
hominis discernendo scribit, et hanc scripturam
per cogitationes colligit, ut homo opera sua qualia
sint cognoscat, quae ipse velut aliquas formas rerum
in cogitationibus suis in quibus formantur jugiter
inspiciat. Homo igitur operum suorum non potest
oblivisci, quia in cogitationibus suis sicut viscera
in ventre clausa servantur, ipseque in omnibus
operibus suis per animam viret, quoniam ipsa aerea
est. Cogitationes quoque cum scientia in pectore
hominis quasi famulatus omnium operum illius
sunt, quoniam ea praeveniendo praeparant, sicut
sinistra dexterae famulatur, quia et hiems aestati
servit, quoniam omnia conservat quae aestas profert.
Etiam anima servitium cogitationum est, et
cogitationes sicut pugillaris in quo scribitur animae
sunt, quoniam ipsa omnia opera hominis cum illis
limat, et quasi scribendo ad id ad quod per corpus
cogitur praeparat. Cum enim homo mala opera secundum
desiderium carnis operatur, tamen ex
virtute animae interdum compunctus lacrymas fundit,
quia mala opera carnis animae displicent,
quamvis in consensu eorum carnis subjecta multoties
famuletur. Ipsa quoque mala opera quae homo
per delectationes carnis commisit, lacrymabili suspirio
quasi scribendo ipsi in memoriam revocat,
et sicut hiems fructus aestatis in se conservat, sic
anima delinquenti homini suspirium quo salvetur
in se diligenter proponit

Quod tumores carnium qui in pectore eminent et
ubera vocantur, et exterius aeris ubertatem et
interius hominis desideria cordi inhaerentia significent;
et quia sicut mulier viro comparata mollis
est et infirma est, ita et delectatio carnis ad vires
animae nullam fortitudinem habeat.

LXIV. In pectore autem, in quo omnia quae homo
facere vult congregantur, quidam tumores carnium
insurgentes in ubera vertuntur, quae ubertatem
supra demonstrati aeris designant, quoniam ut
ubera fortitudinem et plenitudinem hominis ostendunt,
ita et ejusdem aeris ubertatem ad fertilitatem
terrae manifestant. Sic et anima scit quae eam
sicut aerem sursum volare faciant, quia sicut cordi
mentem, sic animae scientiam inesse constat. Quapropter
omnia opera hominis per ipsam perficiuntur,
Et sicut humanum corpus diversis generibus
indumentorum vestitur, sic anima singulis quibusque
operibus carnis, qualiacunque sint, tanquam
vestimentis cooperitur, quae etiam in ipsa jugiter
apparent, animabus tantum et solis spiritibus visibilia,
quoniam quae homo seminaverit haec et
metet, manipulos operum suorum in fine reportans.
Desiderium namque hominis cordi ejus velut ubera
pectori adhaerent, in quibus omnis vis pectoris
consistit; ideoque anima per desiderium carni cooperari
cogitur, ita ut per ipsam, quia aerea, humida
et calida est, omnia opera perficiantur, quemadmodum
ubertas totius terrae per aerem abundanter
profertur. In loco enim illo vir in viribus
suis potens est, sed ibi mulier lac infantibus effundit,
qui cibo refici non possunt. Ita et vires
animae fortissimae sunt, quoniam per ipsas Deum
scit et sentit, quamvis desideriis carnis etiam famuletur.
Quapropter cum dolenti suspirio corpus macerat,
dum contra voluntatem suam Deo servire contemnit,
velut servus qui a domino suo cum indignatione
recedit. Delectatio namque carnis vires
animae, cui peccata displicent non habet, sed motu
ardentis sanguinis agitur, ideo corpus per vires
animae in tantum affligitur, quod gravia peccata sine
dolore suspirii cum gaudio perficere nunquam valet.
Ipsa quoque delectatio viribus animae comparata
nullam fortitudinem ad bene operandum habet, sed
gustu carnis pascitur, sicut infans cum lacte matris
alitur, quia omnino debilis est, sicut mulier si fortitudini
viri comparetur. Sed desiderium animae sicut
volans sagitta acutum est, quae hominem in
quem mittitur vulnerat. Unde delectatio carnis viribus
animae, sive velit sive nolit, multoties subditur.
Quapropter desiderium animae homini in delectationibus
carnis secure viventi sic imperando loquitur:
&#171;Attende quod opus tuum quasi fetens
lutum est, ideo in confusionem convertitur, quia
omnem suavem odorem spirans a te longe factum
est.&#187;

Quod mulier propter debilitatem suam ad viri procurationem
respiciens, ei subdita et ad serviendum
parata semper esse debeat, et quid extrinseca
communis eorum conversatio in interioribus designet.

LXV. Unde et mulier debilis est, et ad virum
aspicit, ut per eum procuretur, quemadmodum luna
fortitudinem suam a sole recipit, ideoque et viro
subdita, et ad serviendum parata semper esse
debet. Ipsa enim opera scientiae suae virum operit,
quia et de carne et de sanguine plasmata est,
quod vir non est, quoniam primum limus fuit, quapropter
etiam in nuditate sua ad mulierem respicit,
ut ab ipsa operiatur. Hoc est quod delectatio carnis
ad desiderium animae cum magno tremore aspicit,
quoniam ab illa saepe reprehenditur et superatur;
nec tamen a viribus animae superari potest, quia
quemadmodum mulier ad virum aspicit, quatenus
ab eo procuretur, quoniam ei cum timore servit,
sic ipsa ad animam semper respicit. Sed cum homo
per delectationem carnis totus defecerit, per admonitionem
desiderii animae iterum excitatur, cogitando
apud se cum in tanto honore a Deo constitutus
sit, cur a vitiis non desistat; sicque anima
corpus suum ad amorem bonorum operum saepius
retrahit. Istam namque diversitatem operandi homo
in se semper habet, ut etiam angeli cum Deo in
gaudio sunt, et ut mala opera hominum cum ira
judicio ejus per ipsos judicantur. Animam etiam a
spiritu Dei spiraculum est, et in corpus hominis
missa per se ipsam nihil operatur; sed quidquid illud
ab ea postulaverit, hoc in natura sua cum scientia
boni, qua Deum sentit, et cum scientia mali,
qua ipsum timet, velut ignis accendit in bonis operibus
semper gaudens, et in malis corpus affligens.
Homo enim per vires animae ita reviviscit, ut opera
quae secundum desiderium carnis operatus est,
et quibus animam a viribus suis denudaverat intelligens,
ad lacrymas quibus anima velut camisia induitur
moveatur.

Quod quisquis per poenitentiam peccata sua absterserit,
ulterius de ipsis non erubescat; et quod
qui per jejunia et orationes se cruciat, quasi purpurea
veste animam suam exornet.

LXVI. Quapropter quicunque per lacrymas verae
poenitentiae peccata sua sicut Maria Magdalena, quae
super pedes Domini flevit, absterserit, de ipsis amplius
non erubescet. Sed cum post lacrymas jejuniis
et orationibus carnem suam macerat, animam
suam quasi purpurea veste exornat, per quam cicatrices
vulnerum ita obteguntur, ut in ipsa nunquam
appareant. Anima etiam poenitentiam ab
homine semper quaerit, quoniam ipse gustum peccatorum
habet; ipsaque per poenitentiam operari
postulat, ut etiam mulier per subtilem scientiam
operis sui virum operit, Homo autem qui a peccatis,
quibus per gustum carnis occupatus est, declinaverit,
bona opera omni studio operans, animam
suam aureis, coronis et omnibus ornamentis ornat.
Unde etiam angeli super eam, quae perdita
ovis erat, gaudium habent, et ipsa cum illis laetatur.
Vitia namque et virtutes ut mulier fertiles sunt,
quia vitium vitia, et virtus virtutes parit; virque
qui secundum Deum fortis et potens est, omnia
opera sua, scilicet bona et mala, cum muliere
perficit, quae prima casum dedit, et per quam eadem
mala in melius postmodum reparata sunt.

Quia sicut aer per calorem et humiditatem fructus
terrae ad maturitatem perducit, sic cor, jecur et
pulmo ventrem ad conficiendos et digerendos cibos
confovent, et quod perversas peccatorum consuetudines
igne zeli sui consumat Deus.

LXVII. Sed cor ventrem etiam calefecit, jecurque
eum confirmat, et pulmo humectat, ita ut ille
receptionem ciborum usque ad egestionem conservet,
sicut et supra demonstratus aer viriditatem,
calorem et humiditatem omnium germinantium
fructuum usque ad maturitatem ipsorum perducit.
Sic etiam anima, quae rationalis et ignea est, rationalitatem
cum vento, sicut et ardens ignis flammam
suam sine vento non emittit. In circumeunte quoque
circulo scientiae boni et mali, cum rationalitate,
per quam cognoscit quid Deo placeat vel discernit
per quam etiam intelligit quod Deus malam consuetudinem
peccatorum in zelo suo comburit, sicut
scriptum est:

Verba David ad idem pertinentia, et quod sensu accipienda
sint.

LXVIII. Descendit fumus in ira ejus, et ignis a facie
ejus exarsit, carbones succensi sunt ab eo (Psal. XVII).
Quod sic intellectui patet: Homo qui peccando in
oblivionem Dei ducitur, super hunc ira vindictae
Dei ascendit, et peccata illius coram eo per ignem
examinantur, quia sicut exstincti carbones per ignem
succenduntur, sic ipse poenas ad comburendum peccata
parat. Ipse enim per scientiam boni et mali
pro malis factis suis se puniendum, et etiam bona
opera in laude Dei volantia super cherubin ascendere
cognoscit. Ista vero scientia fiducialem spem
quam homo ad Deum habet ealefacit, eumque ad
timorem et amorem Dei confortat. Per has namque
virtutes humiditas lacrymarum educitur; per
has etiam omnia bona in homine perficienda conservantur,
quemadmodum venter per cor, per jecur,
et per pulmonem receptionem ciborum usque
ad egestionem servat. Omnia quoque opera, sive
bona sive mala, per rationalitatem aeriae et rationalis
animae cum viriditate scientiae, cum calore
sensualitatis, et cum humiditate sapientiae ad agnitionem
hominum proferuntur, sicut etiam praedictus
aer viriditatem, calorem et humiditatem omnium
germinantium fructuum usque ad maturitatem
ipsorum producit.

Quod teneritudo ventris, costis et ossibus vallata,
mollitiem terrae fructiferae et lapidibus interpositae
designet; et quid etiam per haec in diversa qualitate
humanae vitae exprimatur, adhibito in testimonium
versu psalmi XVI ad idem congruente.

LXIX. Et venter, qui costis et aliis ossibus quae
succum medullae non habent, sustentatur, mollem
fructiferamque terram, quae lapidibus interposita est
designat. Hoc exemplo anima gustum peccata in
natura sua non habet, quamvis peccata cum corpore
operetur, et illud ad opera quae gustus carnis suae
postulat, in similitudine aeri venti qui totam terram
ad germinandum movet, accendat. Ipsa enim
corpus in omni opere suo continet, ut mollis fructifera
terra interpositione lapidum firmatur; et
sicut tener infans de peccatis quae nondum gustavit
loquitur, et velut Adam ante praevaricationem
peccatum scivit, et non gustavit, sic ipsa in corpore
quod peccat peccatum non naturaliter gustat.
Anima vero quae sancta et bona opera operatur,
pro meritis operum suorum coram Deo in coelesti
regno gloriosa est; sed animae quae mala opera
perpetrat magnae poenae per judicium Dei adsunt.
Beatus etiam homo de bonis operibus suis coram
Deo et hominibus laudatur, quapropter anima ipsius
gaudet; sed homo qui lubricis peccatis involvitur,
coram Deo et hominibus in magnam confusionem
ducitur. Unde ipse cum sudore pudoris
homines propter peccata sua fugiens, cum se in his
culpabilem cognoverit, omni honore beatitudinis se
mortuum et despoliatum plangit dicens: &#171;Susceperunt
me sicut leo paratus ad praedam, et sicut catulus
leonis habitans in abditis (Psal. XVI).&#187; Quod
sic intellectui patet: Homo cum peccaverit omni
beatitudine propter peccata sua denudatur, quando
per propriam voluntatem ipsius omnis sanctitas ab
eo rapitur, sicut leo quod devorare vult rapit; et
propter miserabilem confusionem peccatorum suorum,
sicut catulus leonis in abditis, sic ipse de
peccatis suis erubescens, hominibus absconditur,
ne opera ejus cognoscantur. Sic quoque omne opus
hominis aut praemium in gloria, aut poenam in judicio
Dei consequetur. Sed anima quae in sanctitate
gaudet ad Deum dicit: &#171;O altissime Deus,
omnia vota mea tibi ad laudem reddo, quia sine te
per me nihil possum, nisi quantum per gratiam
Spiritus sancti in me accendis.&#187;

Quia sicut succedente fructu flores excutiuntur, ita
et esuries subveniente saturitate depellatur, et quod
eodem modo anima peracta poenitentia de peccatis
in quibus quasi fame tabescebat, justitia Dei in
exsecutione sanctorum operum saturetur.

LXX. Esuries quoque, quae cibum postulat, flores
fructuum manifestat, sed cum fructibus venter
saturatus fuerit, esuries cessat, velut cum fructus
procedunt, flores corruunt. Anima similiter, quae
spiraculum a Deo est, et cum scientia boni et mali
veritatem semper quaerendo thesaurus justititiae
existit, Deum super omnia diligendum esse in natura
sua intelligit, quoniam ab eo sicut scintilla
ab igne processit, et etiam opera hominis sicut
scintillas fulminare facit, quia homo per eam
quasi per scintillam illustratur. Ipsa etiam hominem
pro vilissimis operibus suis, quae cum
ipsa contra Deum operatur suspirare facit, eumque
justitiam Dei in se esuriendo tandiu affligit,
quousque peccata sua cognoscendo lacrymas cum
poenitentia pro illis effundat. Cum igitur homo peccata
sua hoc modo poenitendo conculcaverit, anima
justitia Dei saturatur; sed cum postea flores virtutum
cum bonis operibus ad se collegerit, ipsa bonis
operibus repleta, statim non esurit, quae prius
in malis operibus dolendo famem patiebatur, quoniam
fames ista per fructus bonorum operum velut
cum flores corruunt deficit.

Quibus congruentiis stomachus, mundus et anima sibi
invicem confortantur, et quod Deus hominem sine
praecepti lege nunquam esse velit; et quid in eo et
aestatis viriditas, et hiemis ariditas, ipsiusque
mundi capacitas ampla designent.

LXXI. Sed stomachus, cujus sedes in ventre est,
et cui cibi immittuntur, et a quo emittuntur, et
qui ut saccus ligatus est cum visceribus, capacitatem
mundi ostendit, quem creaturae germinando et crescendo
replent. et quem deficiendo quasi inanem
reddunt, hoc est quod homo, qui sicut luna crescit
et deficit, per animam, quae omnibus creaturis repleta
est, operatur, et sicut sanguis in venis est, sic
omnia opera hominis in anima sunt. Quae cum bonis
operibus secundum desiderium suum repleta
fuerit, in aeternam mansionem ubi cibo vitae reficiatur
ascendit, et cum malis operibus occupatur, in
fetentem putredinem infernalium poenarum peritura
descendit. Deus enim, qui praeceptum Adae dedit,
hominem sub praecepto esse vult, in cujus observatione
anima opera salvationis cum gaudio colligit,
quae in exsilium perditionis lacrymabiliter mittitur,
cum homo desideriis carnis suae praeceptum relinquendo
consenserit. Sed sicut stomachus, qui cibum
recipit et emittit, cum visceribus ligatur, sic
ipsa cum omnibus creaturis vel in ascensione boni,
vel in descensione mali in homine operatur. Et sicut
creaturae in aestate florent et virent, in hieme
vero arescunt et deficiunt, ita ipsa in bonis operibus
gaudendo floret et viret, et in malis operibus
dolendo arescit et deficit. Stomacho etiam non prodest
ut vacuus sit, quemadmodum nec capacitati
mundi utile esset, si diversis creaturis evacuaretur.
Capacitas quoque ista dispensatrix virium fructuositatis
terrae est, quia eam nec desolatam, nec vacuam
in ulla re quae necessaria ad officium fructuum
est dimittit, quoniam si mundus arctus et
constrictus esset, ita ut dilatatione careret, plenitudinem
creaturarum, quam nunc habet, ferre non
posset. Sic et homini non prodesset si tantum unam
scientiam haberet, quoniam quasi vacuus tunc esset,
cum nullum opus incipere aut perficere, seu
lucem diei vel tenebras noctis discernere posset.
Qui modo in duabus scientiis plenus est, et per bonam
scientiam Deum cum bonis operibus amat,
quem etiam per malam mala opera cognoscendo
timet. Anima vero cum magna sollicitudine in corpore,
sicut paterfamilias in domo sua, habitat, qui
semper sollicitus est ne in bonis suis depraedetur,
quoniam ipsa curam istam ne homo per involutionem
peccatorum a sanctis desideriis, quae per ipsam
fiunt, despolietur semper habet. Cum autem homo
propter taedium peccatorum suorum animae aliquando
consenserit, ipsa, inde gaudens, homini
omnia peccata sua in amaritudine proponit, et coelestia
desideria super mel et favum ei dulcia faciens,
ipsum sanctum saepissime efficit, et ad coelestia
regna perducit. Sicut enim homo periret si
stomachus vacuus semper foret, sic anima sine istis
duabus scientiis nequaquam esse posset; et ut
mundus aresceret si a bonis et malis fructibus inanis
esset, ita anima arida et inanis existeret si operibus
quae homo per has duas scientias operatur careret.
Ipsa namque omnia quae hominis sunt in
rectum iter dirigendo cum discretione recte dispensat,
et per bonitatem Dei, a quo divina est, per
sancta etiam opera quae cum homine operatur mansionem
in terra viventium se habituram confidit.
Per scientiam quoque boni, qua malum cognoscit,
illud injustum esse judicat, quamvis idem malum
per corpus coacta saepe operetur; et si scientiam
istam boni et mali non haberet, sicut follis cum
qua faber nihil operatur esset. Et sicut mundus
absque omni plenitudine fructuum esset, si non in
viriditate germinaret, sic etiam ipsa sine honore et
beatitudine bonorum operum esset, si in rationalitate
scientiae boni et mali non floreret.

Quod in similitudinem aeris terram ad fructificandum
juvantis, anima quoque per vires suas corpus
ad quaelibet opera exsequenda moveat, quibus, si
recta fuerint, in aeternum decorata, Deum et angelos
et beatas animas perfecte intueatur; si
vero perversa, velut immunda ab hac visione repellatur.

LXXII. Praedicta autem mundi capacitas aerem in
se habet, qui viribus suis viriditatem terrae immittens,
eam fructiferam facit, fructusque ipsos cum
ad maturitatem pervenerint ventosa frigiditate ad
ariditatem inclinat; sed quamvis terram frigiditate
hac exterius arefaciat, ipsa tamen ex hoc interius
pinguescit quatenus in aestate germinare possit.
Proinde Creator omnium, qui terram ad operandum
firmavit, animam, per quam homo omnia opera
sua operatur, secundum se ipsum constituit, quae
homini, qui ipsius Dei opus est, et usque ad novissimum
diem operabitur, sicut sancta Divinitas
invisibilis existit; sed post novissimum diem, cum
homo totus spiritalis effectus fuerit, sanctam Divinitatem
et omnes spiritus et animas perfecte
intuebitur. Eadem vero anima fructifera vis est,
quae totum hominem movendo secum vivere facit;
et sicut homo panno ex filis texto induitur et vestitur,
sic ipsa omnia opera quae cum homine
operatur, ut vestem induens, cum illis, sive bona
sive mala sint, sicut corpore in quo habitat obtegitur.
Bona quidem opera, cum de corpore abcesserit,
sicut vestimentum in fulgore purissimi auri
quod omni ornamento decoratum est in ipsa apparent;
sed prava opera ut vestimentum omni immunditia
pollutum in ipsa fetent. Ipsa etiam in similitudine
aeris cum homine operatur, qui vires suas
terrae immittit, per quas fructifera est et fructus
suos perficit, et qui frigiditate hiemis totam terram
arefacit; quae tamen ad fructuositatem terrae calorem
in se conservat, quoniam per vires animae pueritia,
adolescentia, juventus et senectus, fructus bonorum
operum operantur et perficiunt, quae decrepita aetas
per defectum quasi arefacit, sed tamen in vera fide
ad praemia aeternae beatitudinis post finem hominis
conservabuntur.

Quia sicut terra, si bis in anno viresceret et passim
gigneret, arescendo in pulverem verteretur, sic
et anima in opere suo deficeret, si omnibus desisideriis
suis et voluptatibus carnis immoderate deserviret;
et quod instar terrae inaequaliter fructificantis,
ex mutabilitate sui et conflictu carnis
nunc in profectu, nunc in defectu posita, nec fidem
in Evangelio commendatam, nec visionem Dei in
paradiso perditam in hac vita perfecte obtinere
valeat.

LXXIII. Quod si terra bis in anno viresceret et
passim gigneret, in ariditatem verteretur et sicut
pulvis efficeretur. Per hoc designatur quia si anima
desideriis ac voluntati carnis suae pariter consentiret,
nullum opus perficere posset, quoniam ipsa
vivens spiraculum est, quod nobili tactu totum corpus
illud vivificando pertransit, quemadmodum
etiam flatus praedicti aeris totam terram fructiferam
reddit. Idem vero aer quasi anima terrae existit,
cujus humiditatem flatu suo tangens, eam virescere
facit; et sicut aer iste, cujus viriditas sanguinem
et humiditas sudorem in homine significat, in terra
invisibilis et impalpabilis est, sic anima in corpore
impalpabilis sanguinem calefacit, et per rationalitatem,
in illo visibiliter operatur. Homo namque
se Deum habere per animam intelligit, ideoque
sive per se ipsum, sive per alium legem sibi semper
constituit; et hoc ei naturale est, quoniam primus
homo legem in praecepto accepit quam per consilium
serpentis repudiavit. Qui post praevaricationem
praecepti Dei in exsilium istud expulsus, paradisum
inhabitare non potuit, ad quem tamen in
multis suspiriis anhelavit. Ut etiam anima, cum
per corpus superata fuerit, plurima suspiria dolendo
trahit: sed cum illud desideriis naturae suae
subdiderit, in magno gaudio laetatur. Et sicut terra
in frigore et in calore fructus suos non aequaliter
profert, sic etiam ipsa male et bene operando inaequalia
opera habet. Ex natura namque ista, in qua
anima per corpus, et corpus per animam saepe superatur,
homo illam puram fidem nequaquam habere
potest per quam ipse montem elevare et in
mare mittere possit, ut Dominus discipulis suis de
grano sinapis dicebat, et quam Adam habuit quando
invisibilem claritatem Dei exterioribus oculis
suis videbat, in qua quaecunque vellet se posse facere
non dubitabat. Sed post praevaricationem, nec Adam
nec ullus hominum hanc visionem habere potuit.
Unde fidelis homo cum interiori visu animae suae
in speculo fidei ad Deum respiciat, et ab eo qui omnia
potest se salvari confidat. In qua fide multi desideria
carnis suae mortificando plurima signa fecerunt.

Quia sicut venae cordis, jecoris et pulmonis, ad receptionem
vel emissionem ciborum stomacho subveniunt,
et eidem stomacho continua vel nimia repletio
aut exinanitio obessent; ita et anima corpori
quidem in quibusque operibus adest, sed eam taederet,
si corpus ipsum desideria carnis semper
sequi permitteret.

LXXIV. Nam et de corde, et de jecore, et de
pulmone, quaedam venae quasi fistulae extenduntur,
quae ad receptionem et ad emissionem ciborum
stomacho subvenientes adsunt. In hunc modum anima,
quae magna vi corpus quod dormiens invenit
exsuscitat, in multis itineribus suis Deum sentit. Et
quemadmodum venae stomacho adsunt, cum impletur
et evacuatur, sic ipsa in omni bono et malo
homini adest, ita ut homo cogitationes, duritiam
malitiae et mollitiem carnalis desiderii incipiendo
et perficiendo per eam exerceat; et sicut sanguinei
rivuli ad stomachum currunt, sic ipsa viribus suis
totum corpus pertransit. Sicut etiam stomacho
non prodesset, si semper plenus vel vacuus foret,
sic etiam animae obesset, si corpus in deliciis desideriorum
carnis semper viveret, quoniam in viribus
esuriem desideriorum naturae suae habendo
deficeret, ut etiam sensu et corpore saepe deficit,
qui in pinguedine carnis suae incessanter peccat.

Quia sicut caro hominis laeditur si vel superflue vel
minus necessario ciborum alimenta percipiat, sic et
anima si plus vel minus justo districtioni vel remissioni
insistat; et quod stomachus mundos quidem
recipiens, sed fetentes cibos rejiciens, hominem
qui in peccatis delectatur, sed postea per poenitentiam
purgatur, significet.

LXXV. Si igitur cibi superflue accipiuntur, caro
hominis ex indigno livore infirmatur; vel si minus
necessario sumuntur, caro in defectu attenuatur.
Sic itaque stomachus recte dispensator receptionis
et emissionis ciborum est. Cum etiam anima ignea
vi sua hominem ita superaverit, ut a carnalibus desideriis
et a propria voluntate sua abstinendo se maceret,
tunc per suggestionem diaboli superbia inflatus,
alios spernendo saepe dicit: &#171;Sanctus sum et
ab omnibus laudari et honorari merito debeo.&#187;
Sicque oculis animae ejus per superbiam obcaecatis,
pro nimia tristitia gaudium et coeleste desiderium
habere non potest, et ideo in ipso homine turbata
dicit: &#171;Ach, ach, ego per fetentem superbiam obcaecata
coelestibus desideriis, in quibus Deum vidi et
intellexi despoliata sum.&#187; Unde etiam homo, qui
non per carnem et sanguinem, sed per vires animae,
qua Deum scit et sentit, bona operatur, elationem
in bonis operibus diligentissime caveat, ne per illam
praemia aeternae beatitudinis amittat. Sicut enim
homo si cibos superflue vel si minus necessario receperit,
caro ejus infirmatur, sic etiam anima per
elationem superbiae et per nimiam abstinentiam
quae sine discretione est, deficit. Anima vero quae
corpus vivificat, et quae Deum in Trinitate unitatis
intelligit, humilis spiritus est, humilitatemque suam
in pueritia hominis ostendit, qui necdum superbiam
vel odium in gustu peccatorum habet. In quo etiam
tandiu laetatur quousque idem homo per desideria
carnis ad peccata moveatur, pro quibus ipsa dolendo
semper lamentatur. Neque enim secundum
desiderium naturae suae in fictili vase corporis nunquam
pleniter operari potest, cum caro exsilium et
ipsam vitam quaerat, sed corpus, quo peccante saepe
affligitur, immunda illi et fetida peccata cum
dolore proponendo affligit, atque eadem peccata in
tristitia cognoscere facit. Stomachus enim qui cibos
recipit, quos iterum in fetore emittit, hominem
qui in peccatis delectatur significat, et postea
per poenitentiam in molestiam peccatorum convertitur.

Quod sicut umbilicus omnium interiorum sibi adhaerentium
fortitudo et ambitus terrae caeterarum creaturarum
retentaculum existit, sic et universorum
quae per corpus et animam geruntur, sive bona,
sive mala sint, ad ipsam animam respiciunt, et
quia magna distantia sit inter hos qui per elationem
et hos qui per negligentiam delinquunt

LXXVI. Et umbilico omnia interiora ventris adhaerent,
sicut et ad circuitum terrae reliquae creaturae
respiciunt, quia umbilicus fortitudo ventris
est, sicut et ambitus terrae receptaculum caeterarum
creaturarum existit, hoc designat quod anima,
quae mediatrix omnium operum hominis est, in
sanctis et bonis operibus non in se, sed in Deo
confitendo gaudet, et in peccatis quibus vas suum
implicitum esse cognoscit erubescendo contristatur,
per quam tristitiam idem vas, scilicet corpus, quasi
stimulo affligit, per quod homo intra se coactus
dicit: &#171;Quare anima mea pro peccatis in quibus
natus sum, et a quibus me continere non possum,
me tantum contristat, cum ea ante finem meum
emendare confidam?&#187; Sic quoque homo in peccatis
se consolando, in ipsis quasi in sono epulantium
gaudet. Unde anima, de cujus natura
consolatio ista non procedit, tristitia repletur,
quoniam ipsa vita et de divina rationalitate
procedens, quae hominem, qui omnis creatura
est, movet. Deus enim, qui de vilissima natura
hominis tunicam humanitatis suae ex virginea
carne Mariae Virginis sibi texuit, humilitatem
valde diligit, per quam superbiam et malignitatem
diaboli superavit. Anima vero hominem in
bono et malo ut columna domum sustentat, quia
cum ipse per elationem sanctitatis in Deo fugerit,
per eam se Deo et hominibus odibilem intelligit,
et ipsa eum hoc modo affligendo gaudium habere
non permittit. Multi enim per elationem sanctitatis
pereunt, et plurimi praemia laborum suorum amittunt,
ita ut in fine suo ad Deum suspirando vix
salvari possint. Qui autem per negligentiam sanctitatis
et per carnalia desideria sine superbia peccaverint,
illis Deus plurima peccata, cum pro ipsis
in poenitentia suspiraverint, ignoscit, multique ex
his sancti et columna coelestis Jerusalem postea
efficientur. Sicut enim umbilicus fortitudo omnium
interiorum sibi adhaerentium est, sic omnia opera,
sive bona sive mala sint, ad animam aspiciunt,
quia ipsa fortitudo illorum omnium existit.
Quod umbilicus etiam terrae lutulentas et aquosas
immunditias in paludibus emittenti comparetur, eo
quod calor, frigus et humiditas cibum et potum
sub eo discoctum ad inferiora digerendum urgeant;
et quod similiter anima voluptatibus carnis superata
et in sordidis involuta operibus ad inferiora
et poenalia loca, nisi suspiriis poenitentiae purgetur,
devolvenda sit.

LXXVII. Umbilicus quoque cum carnalibus fistulis
cordis, jecoris et pulmonis, omniumque viscerum,
in auxilium refectionis hominis surgit, quae
omnia spiramen animae movet, quemadmodum aer
cunctas vires terrae perflando confortat. Idem
etiam umbilicus usque ad finem lumborum quasi
terra quae semper quasdam lutulentas et aquosas
immunditias in paludibus emittit, et, quia calor,
frigus, humiditasque hominis, quibus ille regitur,
in umbilico latent, et cibus ac potus, quibus homo
in carne et sanguine vegetatur, ibi ad inferiora
defluentes, velut lutum ejiciuntur. Homo namque,
qui per vires animae cum omni creatura secundum
Deum operatur, etiam secundum naturam
terrae, cujus pars altera mollis, altera dura est,
durus et mollis existit, in cujus mollitie per gustum
carnis anima contristatur, cum idem homo per illa
superatus, ei non consenserit. Sicut enim aer omnes
creaturas ad crescendum confortat, et ut umbilicus
cum carnalibus fistulis in auxilium ciborum
surgit, sic anima omnia opera hominis viribus suis
pertransit, continet et perficit. Ipsa etiam operibus
corporis, sicut vermis tabernaculo suo quod ex luto
facit, tegitur; et sicut per vermes, qui interdum
non videntur, lutum movetur, sic homo per invisibilem
animam ad sordida opera movetur. Et licet
ipsa omnia opera hominis, quemadmodum hamus
piscem, ad se trahat, tamen per corpus ita superatur,
ut ei nullo modo resistere valeat. Pro peccatis
quoque quae per corpus coacta operatur se puniendam
et ad judicialia tormenta adducendam
cognoscit, quoniam omnia in ipsa quasi scripta videntur.
Quapropter quandiu ipsa in corpore manserit,
suspiria doloris emittit, quia ut umbilicus ad
lumbos extenditur, sic peccata in ipsam extenduntur;
et etiam cum ipsa in poenas emittuntur, sicut
esca hominis in luto emittitur, et ut terra lutulentas
immunditias emittit.

Quia sicut terra et homo, illa per aestatem, hic per
juventutem virent et florescunt, itemque illa per
hiemem, iste per senectutem arent et marcescunt,
sic et anima manens in corpore, et illud sibi servire
compellens, de virtute in virtutem ascendendo
in bonis operibus et exemplis Filii Dei virescit,
et postmodum educta de corpore velut pretiosis
ornata lapidibus, et receptionem corporis in
quo laborarat inhianter exspectans coram Deo requiescit.

LXXVIII. Et homo in puerili et in juvenili aetate
florendo perficitur, ac postmodum per senectutem
in ariditatem inclinatur, sicut et terra in aestate
per viriditatem florendo decoratur, et postmodum
in hieme per frigus in pallorem vertitur. Cum enim
anima corpus suum ita superavit, ut simplici corde
in bona voluntate sibi consentiat, et bonis operibus
velut dulcissimo cibo delectetur, homo ille in
coelesti desiderio dicit: &#171;Quam dulcia faucibus
meis eloquia justitiae tuae, quae etiam ori meo multo
dulciora melle sunt;&#187; et sic cum puerili simplicitate
sine gustu carnis in innocentia vivit. Anima
vero hominem istum desideriis suis tandiu imbuit,
quousque de virtute in virtutem ascendendo virescat,
et in bonis operibus et exemplis quae Filius Dei hominibus
reliquit floreat, quia livore peccatorum impolluta
in ipso gaudet et decoratur. Et sicut in
frigore hiemis viriditas, floriditas et maturitas omnium
fructuum deficiunt, sic homo per mortem in
omnibus bonis et malis operibus deficit. Homo autem
qui in pueritia, in juventute et in senectute
bona opera feliciter complevit, anima ipsius cum
eisdem operibus lucida, et quasi pretiosis lapidibus
ornata coram Deo ascendit, et corpus, quod per
eam operabatur, ut in jucunda mansione simul habitent
vix exspectat.

Quid fortitudo vel petulantia renum, et pinguedo
terrae, quae moderata uberes, immoderata inanes
fructus producit in diversis animae affectibus significent.

LXXIX. In renibus autem, in quibus et fortitudo
et lubrica petulantia diffunditur, pinguedo terrae
notatur, quoniam ut in illis aliquando vires hominis,
aliquando quoque ea quae incongrua sunt exsurgunt,
ita etiam moderata pinguedo terrae ubertatem
fructuum, immoderata vero inanes fructus,
quamvis plurimi appareant, interdum producit.
Homo namque omnia quae sub circulo solis et lunae
in temporibus mensium operatur, per vires animae
in sapientia, in scientia et in discretione perficit;
per eam etiam, quia ignea et aerea est, secundum
lunam quae crescit et deficit, bonum et malum facit.
Per vires quoque ejusdem animae, quae per intellectum
boni coelestis est, homo quaeque cogitat et
operatur, temporaque temporum, et elementa cum
quibus bonum et malum facit, cum differentia rationalitatis
discernit et omnia quae cognoscit nominat.
Et sicut in renibus fortitudo probitatis et infirmitas,
prosperitas et inutilitas latent, et ut terra
per solem, lunam et aerem, omnia per quae homo
vivit utilia et inutilia germinat, ita fortitudo ista in
anima est quatenus homo per vires ejus bona et
mala, utilia et inutilia operetur.

Quod terra in medio aeris constituta sit, adversus
tempestates montibus et collibus partim calidis vel
frigidis, partim aestu et gelu temperatis, velut urbs
turribus et propugnaculis munita; et quod hoc
modo anima in multiplici quem contra desideria
carnis exercet conflictu sanctorum operum protectione
ornetur et defendatur.

LXXX. Terra enim in medio aeris ut favus in
medio mellis est, diversis collibus elata, ita ut in
quadam parte colles nimio aestu, in quadam nimio
frigore inhabitabiles habeat, in quadam autem parte
colles aestu et frigore temperatos. Per colles quippe
firmata est, ut urbs cum turribus et propugnaculis.
Colles itaque valles obtegunt, et montes terram
contra varias tempestates defendunt; quapropter et
ipsa montibus et collibus velut muro circumdata et
firmata est. Hoc designat quod anima, quae ex praecepto
Dei tota corpori infixa est, in illo se cum omni
creatura operaturam coelestia et terrena opera cognoscit.
Intelligit etiam quia Deus, qui omnia mala
opera judicat in bonis operibus hominis, ab omnibus
angelis et sanctis suis laudatur, quoniam ipse
rex et imperator omnium in coelestibus et liberator
in infimis existens, hominem mortalitate carnis
assumpta liberavit, et quod ipse mirabilis Deus
plurima miracula in sanctis suis operatur. Cum
enim homo secundum gustum carnis suae peccaverit,
per animam in poenitentia saepe revocatur: sed
qui a peccatis nunquam cessando animam superaverit,
in illo anima lacrymabili voce plangit, eo
quod esuries naturae suae nunquam reficiatur, dum
pene nullam spem salvationis ad Deum habere possit.
Sed gratia Dei eumdem hominem in amara poenitentia
peccata sua tandem cognoscere faciens,
eum ad relinquendum saeculum confortat, per
quod anima multum laetatur; sicque opera hominis
terrae, quam aer super et subtus undique tenet,
assimilantur, et anima cum corpore ut aer cum
terra, et ut favus in medio mellis est. Sicut enim
terra colles ad habitandum aestu et frigore temperatos;
et quosdam intemperatos et inhabitabiles
habet, sic etiam homo bona opera quibus ad coelestem
patriam, et mala quibus ad poenalia loca ducitur
exercet. Cum autem ipsa voluntatem carnis
superando victrix exstiterit, bonis operibus ex natura
sua quoniam spiritus est delectatur, Deoque
quemadmodum angeli, qui faciem ejus inspiciunt,
in amore fidei famulatur. Corpus quoque, cui desideria
carnis contraria sunt, ad bona opera et
sancta cogit; et cum illud per fortissima bella bonorum
operum devicerit, ejusdem bonis operibus
velut urbs cum turribus et propugnaculis ornatur
et firmatur. Ipsa enim humilis est, et per vilissimam
naturam carnis qua opprimitur lamentabilem
vocem habet, per quam hominem, qui collum suum
in superbiam erigit, nunquam plenum gaudium habere
permittit. Qui etiam ex natura ejusdem animae
propter molestiam peccatorum in poenitentia illorum
gaudere non potest, et sic anima in vera ascensione
humilitatis, hominem ne in vanis viis superbiae
vagari possit constringit. Anima quippe
quae per scalam humilitatis ad altum montem, qui
habitatio coelestis Jerusalem est, ascendit, hominem
a superbia discedere, et ad humilitatem se inclinare,
ne per dolum antiqui serpentis dimergatur semper
monet, quoniam sicut valles de incongrua pluvia per
colles, sic homines per humilitatem a malis defenduntur.
Et sicut terra per montes et colles, quibus
velut muro defensa et firmata est, a variis tempestatibus
defenditur, sic anima per sancta opera quae
humilitate velut muro muniuntur, ad coelestem patriam
a confusione diaboli perveniet.

Quia sicut terra sic posita est, ut undique a sole
temperetur, ita et anima Deo subjecta a luce sapientiae
discretionis virtute illuminanda perfundatur.

LXXXI. Terra enim ad cursum solis sic posita
est, ut in omni loco suo per ipsum temperetur. Sic
et anima, quae cum sapientia temperata est, per
guttas salientis fontis, qui Deus est, hominem imbuit,
ut in plateis discretionis et sanctorum desiderium,
Deum cognoscendo, ambulet et propter amorem
ipsius gustum peccatorum suorum relinquat. Sed
homo qui secundum desideria animae operatur, per
eam cum sanctis operibus, quemadmodum terra
in omnibus officiis suis per solem, illuminatur.

Quia homo in similitudine terrae factus ossa sine medulla
lapidum vice, ossa cum medullis vice arborum
habeat; et quod secundum qualitatem morum
suorum, vel duritiam lapidum, vel amoenitatem
horti floridi seu pomerii fructiferi per significationem
recipiat.

LXXXII. Terra etiam cum lapidibus et arboribus
firmata est, et secundum illam homo factus est,
quia caro ejus ut terra est; ossa autem ipsius sine
succo medullae, ut lapides sunt; ossa vero cum medulla
velut arbores existunt. Unde et homo aedificium
suum secundum se ex terra, ex lapidibus et
ex lignis componit. Anima quoque, cui desideria
carnis contraria sunt, et quae firmamentum totius
corporis est, illud viribus suis infundens, omnia
opera cum homine operatur et perficit, ipseque
homo floridus hortus, in quo Dominus oculos suos
pascit secundum desiderium animae, operando efficitur;
cum autem secundum voluntatem carnis
operatur, coram oculis Dei sicut sol cum eclipsim
patitur non lucet. Homo enim qui bona opera fecerit,
pomerio omnium bonorum fructuum repleto
assimilatur, sicut terra quae lapidibus et arboribus
firmatur et ornatur; cum autem per duritiam peccatorum
mala opera perpetraverit, sicut dura terra
quae sine fructu est coram Deo infructuosus existit.
Caro namque hominis bonam scientiam, quae fructiferam
mollitiem habet, et ossa malam scientiam,
quae contra Deum se indurat, significant; ossa autem
quae sine medulla in eo sunt, mala opera ipsius
designant. Anima vero secundum Deum in homine
operans est, quoniam, sicut ipse coelum in pleno
gaudio coelestibus constituit, et ut terram hominibus
ad habitandum dedit, sic anima in gaudio
cum homine bona opera, quae coelestia sunt, et in
querela tristitiae mala opera quae terrena sunt operatur.
Scientia itaque boni et mali viscera animae
sunt, quibus hominem humilitatem, quae materia
omnium virtutum est, docet, et quae hominem in
viribus suis in peccatis ita constringit, ut illa in
gaudio nunquam perficere possit. Et sicut homo
omnia aedificia domus quam aedificare vult secundum
voluntatem suam praevidet, sic ipsa omnia
opera in homine secundum quod potest disponit.

Item quod sicut aer terram in medio sui aequali undique
mensura positam sustentat et continet, ita
corpus et anima a Deo conjuncta, licet natura
plurimum distent, in faciendis communiter praeceptis
Creatoris sui patienter se invicem sustentare
et instruere debeant.

LXXXIII. In medio quoque aeris terra posita est,
ita scilicet ut aer aequali mensura super terram,
ac sub terra, et in utraque parte terrae sit. Anima
etiam quae vivens spiraculum a Deo in corpus missa
est, hominem ut cum patientia praeceptis Dei in
hac laboriosa vita obediat, instruit; in qua in tanta
dissocietate quanta coelum et terra distant, inhabitat
manetque, ut qui scientia sua quid ipse sit pleniter
comprehendere non valet, in labore certaminis
sui cum patientia et obedientia ad Creatorem
suum tendendo respiciat. Sicut enim aer in medio
terrae eam sustentando et continendo est, sic
anima in medio corporis, illud totum sustinendo,
habitat, et in illo secundum quod ab eo postulat
operatur.

Quod vesica, quae potus recipit et emittit, cursus fluminum
quae per terram diffunduntur ostendit; et
quod in hunc modum victrix carnis anima corpus
suum fluentis praeceptorum Dei bona recipiendo,
mala emittendo irrigare debeat, apposito in
testimonium versu psalmi CXVIII ad hoc competente.

LXXXIV. Sed vesica hominis inundationem fluminum
quae hac et illac per terram diffunduntur,
ostendit, quoniam ut illa fluenta ventris recipit et
emittit, sic etiam et flumina nunc crescunt, nunc
vero decrescunt, totamque terram irrigant. Anima
itaque, cui natura carnis et sanguinis contraria est,
hominem ut ab inquietis cogitationibus se abstineat,
et pro peccatis suis de gratia Dei non desperet,
sed ut in vera humilitate ad pedes Domini pro
illis se prosternat, docet, quatenus omnipotens
Deus in amara poenitentia ei peccata sua misericorditer
ignoscere dignetur. Cum enim ipsa hominem
in humili natura sua ita superavit, ut ei in
omnibus consentiat, coelum sic dicendo victoriose
pertransit. &#171;Concupivi salutare tuum, Domine, et
lex tua meditatio mea est (Psal. CXVIII).&#187; Quod sic
intellectui patet: Ego in carne mea, quae praeceptis
tuis per se in bono non consentit, te desideravi et
intellexi, et per vim salutaris tui quasi veloci aqua
ita infundebat, ut in medio virium mearum et in
medio cordis mei, mandata tua contra voluntatem
ejusdem carnis meditarer. Et quemadmodum molendinum
grana ad edendum per aquas conterit, sic ego,
quae torrens iter aquae in corpore sum, omnia praecepta
tua ex natura mea requirendo diligenter observo.
Sicut enim vesica hominis aquosam humiditatem
corporis recipit et emittit, et ut flumina crescendo
et decrescendo totam terram perfundunt, sic
victoriosa anima totum corpus, bonum recipiendo et
malum emittendo, praeceptis Dei regit, cujus vires
in bonis crescunt et in malis decrescunt.

Quod ex locis corporis per quae digestio ciborum et
potuum fit, secreti et sub erranei meatus fluminum
designentur, et querela animae lutulentis et
fetidis operibus pollutae, et per spem poenitentiae
et passionem Christi in Deum respirantis, adducto
in testimonium versu psalmi XLI in hoc convenienti.

LXXXV. In locis autem ubi digestio ciborum et
potuum emittitur, secreti et subterranei meatus
praedictorum fluminum designantur, quia, ut digestio
in corpore hominis permanere non potest,
sed ejecta apparet, ita quoque et meatus isti flumina
ejiciunt, illaque ad apertam manifestationem
perducunt. Cum vero anima in lutulentis peccatis
a luce abscondita est, se abstinere non potest quin
lamentabili voce dicat: &#171;Ach, ach, ego infelix quae
vivens spiraculum adeo sum, tanto fetore peccatorum
involuta sum, ut nulla laetitia coelum respicere
valeam. Ach, unde veni, aut quo vadam, et
quid prosunt mihi omnia bona quae Deus creavit,
cum in infernum dimergar?&#187; Sed postea in se reversa
iterum dicit: &#171;Confido in Deo meo, quia in
vera poenitentia per misericordiam ipsius de infernalibus
tormentis quae promerui liberari possim.
Et sic per gratiam Dei consolata et confortata iterum
dicit: &#171;Quare tristis es, anima mea, et quare conturbas
me? Spera in Deo, quoniam adhuc confitebor illi
salutare vultus mei et Deus meus (Psal. XLI).&#187; Quod
sic intellectui patet: Cum homo peccata sua per
naturam animae coactus emendare cogitaverit, in
gaudio quod ex rivulis aquae vivae ei influxit dicit:
&#171;Quare tantum contristor et perturbor in anima
mea, cum per gratiam Dei vulnera peccatorum
meorum cum suspiriis et lacrymis delere possim,
quae per vulnera Domini mei, qui clavos et lanceam
pro peccatis meis sustinuit, me liberandam
confido?&#187; Omnia vero mala opera in amara poenitentia
postea manifestat, sicut etiam egestio ciborum
et potuum emittitur. Sed et sicut de subterraneis
aquis lumina super terram producunt, sic de his
rebus optima fama super terram volat, quoniam qui
in peccatis exstinctus erat, in bonis operibus revelatur.

Quod per dorsum et latera hominis planities terrae,
per femora vero et loca sessionis colles et asperitas
ejusdem terrae inferius durae et impenetrabilis, et
superiorem partem, quae mollis est, constringentis
insinnetur; et quod similiter viribus animae mollities
carnis a vitiis restringatur, ut virtutum margaritis
decorata angelos sanctos et ad admirationem
sui et ad laudem Dei accendat.

LXXXVI. Dorsum autem et latera hominis planitiem
terrae demonstrant; anima vero, quae operans
spiritus nominatur, sancta opera et claras
virtutes, per quas Deus ab angelicis spiritibus laudatur,
cum homine operatur; ipsaque corpori, quod
per omnia regit, invisibilis existit, quemadmodum
Deus, qui totam terram creavit, homini invisibilis
est. Et sicut homo cum dorso et latere potenter
operatur, sic etiam anima cum corpore omnia opera
sua perficit. In femoribus quoque et in loco sessionis
colles et asperitas praefatae durae et impenetrabilis
terrae ostenduntur, quoniam ut femora lumbis
et ventri adhaerent, et hominem portant, et ut
locus sessionis hominem retinet, sic etiam haec inferior
et impenetrabilis pars terrae, superiori tenerae
et molli parti ejus conjuncta existit, illamque
fortitudine sua quasi chalybs retinet ne dissolvatur.
Sicut enim homo totam terram artibus suis regit,
eamque aratro aliquando profundius, aliquando levius
evertit, sic anima viribus et virtutibus corpus
secundum gustum carnis pertransit et evertit, et
cum fortissimis viribus ejusdem animae homo gravia
et criminalia peccata perficit, sed leviora, quae
per cogitationes sine opere fiunt, aliis animae tantum
perficiuntur. Diabolus namque propter odium
quod ad Dominum suum habet, delectationem homini
suggerit, ex qua fumus quoties homo irascitur
in corpore ejus ascendit, quia homo nunquam irasceretur
si delectatione carnis careret. Anima vero
quae immortalis vita est, in cujus discessu corpus
emoritur, omnia opera secundum desideria corporis
perficit, quemadmodum aerius ventus totam terram
perficit, quemadmodum aerius ventus totam terram
germinare facit, ipsaque in corpore operando, sicut
torrens aqua fluendo, nunquam cessat. Omnes
quippe angeli super hominem illum qui sanctis operibus
velut elegantissima veste induitur, mirantur,
quoniam societatem cum illis Deum laudando etiam
habebit; omniaque opera ejus anima sustinet, sicut
femora et locus sessionis totum hominem sustentant.
Et sicut aspera et acuta terra mollem partem
terrae atque flumina portat, sic vires animae totum
hominem continent, quae ei, quemadmodum femora
cum lumbis ventri, serviendo adhaerent. Ipsa
etiam cum viribus suis opera hominis, quemadmodum
posterior pars ipsum sustinet, et eum in bono
gaudere et in malo contristari cogit, bonisque operibus
et variis virtutibus velut baccis et margaritis
eum circumdat. Unde et Joannes dicit:

Verba sancti Joannis apostoli in Apocalypsi sua
decorem sponsae Christi, id est animae sanctae, contemplantis
et describentis, et David in Psalmo
excellentiam hominis praedicentis.

LXXXVII. &#171;Vidi Jerusalem descendentem de
coelo, ornatam tanquam sponsam viro suo (Apoc.
XXI).&#187; Quod sic intellectui patet: Sponsa ista sanctam
et ornatam animam, quae Christo in dote sanguinis
sui adjuncta est, et ad eum quemadmodum
sponsa ad sponsum respicit, designat, quia ipse
Filius Dei in alvum Virginis descendit de coelo, in
qua novam et sanctam civitatem Jerusalem aedificavit.
Angeli namque, qui faciem Dei semper inspiciunt,
in operibus sanctorum, quae cum innumerabilibus
ornamentis ad faciem Dei lucent, et ad
coelestem Jerusalem ascendendo nova tabernacula
semper aedificant, et etiam coram eis ut aurea
scriptura fulgent, mirantur. Unde in sono psalterii,
citharae, et vocis omnium laudum sonant.
Deus vero hominem ideo creavit, ut lucida opera
quae in coelo fulgerent operaretur, quatenus angeli
in operibus ejusdem hominis, ut etiam in facie Dei,
mirarentur. Unde etiam scriptum est: &#171;Minuisti eum
paulo minus ab angelis; gloria et honore coronasti
eum, et constituisti eum super opera manuum tuarum
(Psal. VIII).&#187; Quod sic intellectui patet: Deus
angelis, qui laus ejus sunt, praesens semper est,
ideo ab eis videtur et cognoscitur, cum homo, qui
opus [ejus] cum anima est, eum in fide et non in
divinitate videat; quem Deus glorificat, honorat et
multum ornat, quoniam eum ad obedientiam praeceptorum
suorum creavit, et super omnia opera
quae fecerat eum constituit.

Item de comparatione durae et mollis vel calore vel
algore inhabitabilis terrae, et unde terraemotus
contingant, et quod eadem terra si subtus quasi
ferrea chalybinea non esset, ab ascensu solis nimio
aestu, et ab occasu ejus nimio frigore disrumperetur,
et de multifaria concertatione carnis
et animae secundum supraposita.

LXXXVIII. Nam tenerae parti terrae dura et velut
ferrea pars altera terrae, subjuncta est, quae in
duritia sua, quemadmodum chalybinea fit, perdurat,
ita ut nec confringi, nec emolliri ulla inundatione
circa eum concurrentium aquarum possit. Homo
quoque cum delectationem carnis amplectitur, anima
in spiritali natura sua dicit: &#171;O vae mollitiei
gustus carnis, quam ego affligo, et a qua affligor!&#187;
Unde homo in peccatis suis mox ingemit dicens:
&#171;O vae mihi, quod ad tanta peccata, quae in me
superare non possum, natus sum!&#187; Et mox ut anima
moerorem istum senserit, hominem plus quam prius
in peccatis puniendo ad se trahit, et eum propter
peccata sua tristem reddit, quoniam vires animae
in ipso aruerunt. Postea namque homo secundum
naturam animae operando, ipsam in mortificatione
carnalium desideriorum prodit, quatenus eam in
coelesti desiderio inveniat. Sic quoque anima hominis
in quo obdurationem cordis non invenit, superat,
quemadmodum dura et quasi ferrea terra
mollem in potestate sua sustentat; ipsaque anima
fortitudine fidei quasi chalybe eum firmat, ne per
circumeuntia mala consuetorum peccatorum deficiat.
Pars itaque haec durae et velut ferreae terrae
colles cum rupibus habet, et flumina quae in oriente
in quatuor partes divisa fluunt, eam scindere non
praevalent, sed eam interdum movent, nec tamen
vulnerant. Motio autem ista ex nimio aestu solis ab
illa parte firmamenti fit, ubi sol ascendit, et si terra
subterius, ut ferrea seu quasi chalybinea non esset,
ex nimio aestu hoc tota scinderetur. Ab altera quoque
parte firmamenti ubi sol occidit ex nimio etiam
frigore rumperetur. Nam et ex immoderato fervore
solis et ex immoderato frigore istae partes terrae
inhabitabiles sunt. Proinde et anima, quae humilis
naturae est, contra superbiam hominis semper pugnat,
eique dicit: &#171;Quare in tantam altitudinem,
quasi te ipsum creaveris, ascendis? Si enim per te
ipsum esse vel operari desideras, ut primus angelus
cades.&#187; Ipsa etiam Deum, a quo ipsa spiritalis essentia
facta est, scit, et sentit, et quod ei nullus
similis est intelligit, ideo superbiam quae sine gaudio
est, et per seipsam esse et nulli obedire vult,
odit. Unde etiam superbae menti corporis sui dicit:
&#171;Omnia quae quaeris vana et fallacia sunt, et quae
tu honorem nominas, haec blasphemia sunt; et cum
te ascendere putas sine adjutorio Dei et hominum,
cades.&#187; Sed homo ex moerore animae saepe suspirat,
et ab omnibus operibus superbia declinando,
in altitudinem sanctorum operum humilitatis ascendit,
per quam ipse in medio peccatorum, quemadmodum
dura terra collibus et rupibus tenetur et
firmatur. Et tunc homo bona et sancta opera cum
elementis in alio modo quasi reviviscendo operatur,
ne quasi vulneribus mortis condemnatus, coram Deo
et hominibus derideatur, sicut etiam eadem terra
de quatuor fluminibus in viribus suis non disrumpitur.
Anima autem, quae ventosa est, omnem creaturam
per cor et venas in homine, dum peccata quae
sibi molesta et contraria sunt cum eo operatur, movet;
ipsumque post gaudium peccatorum saepe plorare
facit, et post securitatem eorum in magnam
confusionem convertit. Homo etiam magnam infirmitatem
multoties incurrit, cum omnia interiora
viscera sua rectum iter perficiendo, quae vult non
habet; sicque anima quasi tempestas in homine
cum peccatis, et etiam cum poenitentia ipsum affligendo
est; et quantum ipsa in peccatis doluit, tantum
eum in poenitentia dolere facit. Ipsa quoque
anima in omni fervore peccandi et poenitendi hominem,
quemadmodum ferrea et chalybinea terra
mollem, sustentat ne deficiat, quia ipsa vitalis virtus
corporis est, quod nunquam cum gaudio peccata
sua operari permittit, quodque in peccatis ita saepe
affligit, ut ab illis se surgere vix speret. Anima vero
per hoc eum iterum excitat, et ut per gratiam Dei
se liberandum confidat, ne in dispersionem desperationis
decidat consolatur, quod etiam terra quae ex
nimio frigore occidentis non rumpitur significat.
Terra enim quae pro nimio frigore et aestu inhabitabilis
est, designat quod homo, qui propter expulsionem
Adae parvum locum habitabilis terrae ut
peregrinus inhabitat, inter praelia et bella peccatorum
et poenitentiae nunquam securitatem habere
possit, quoniam in lacrymabili exsilio plenum gaudium
coelestis patriae videre non potest, nisi quod
illuc a longe in umbra fidei tendit. Unde cum nullam
securitatem se habere videt dicit:

Verba David in psalmo CI velocitatem dierum
suorum et defectum suum deplorantis.

LXXXIX. &#171;Dies mei sicut umbra declinaverunt,
et ego sicut fenum arui.&#187; Quod sic intellectui patet:
Homo ex originali peccato in his quae praeterita
et futura sunt, caecus est. Unde ea in scientia sua
quasi umbram habet. Qui etiam per hoc quod nullam
securitatem habet, ut fenum arescit, cum omnia
opera sua ei incerta sint. Omnes enim dies hominis
deficiendo in oblivionem ducuntur, sed aeterna vita
stabilis et nova est, ut etiam aestas omni anno novos
fructus profert.

Quod terra quidem in omni superficie sua rotunda,
sed non plana, propter tumores collium et montium
quos undique gestat existens, inaequalem humanae
conversationis propter diversa virtutum et
vitiorum quae inter animam et carnem geruntur
certamina, tenorem significet.

XC. Terra namque montes et colles portat, et
intra rotunditatem suam plana non est; sed tamen
aer eam ubique tangit, ipsaque supra et subtus montes
et colles fert, quemadmodum cervus cornua
sua. Anima, quae spiraculum a Deo est, frendenti
molestia avaritiam, quae collum luxuriae existit, odit,
quoniam homo per haec duo vitia pacificos et mansuetos
mores nec in se nec ad alios habere potest.
Ipsa quoque anima corpori ideo immissa est, ut ad
confusionem diaboli contra suggestionem ipsius cum
homine pugnet, quia luxuria per ipsam suggestionem
Leviatan, qui totum mundum deglutire vult,
in ipso exsurgit, per quam etiam, ut avarus homo
pecuniam, animas inquinare et ad se trahere desiderat.
Homo namque qui superbus et avarus existit,
possibilitate peccandi, quemadmodum terra montibus
et collibus ponderata, nequaquam plana est,
se ponderat, cum relicto timore Dei ac si per eum
judicandus non fit, secundum desideria cordis sui
quaecunque vult operatur. Et sicut aer terram non
communit, sed secundum qualitatem tempestatis
tangit, sic ipse opera iniquitatis excusando secundum
vanitatem cordis sui injuste operatur. Sed
anima etiam viribus suis hominem istum affligendo
ad Deum pro peccatis suis suspirare facit, ac montem
superbiae in ipso prosternens, eum super terram
in humilitate sancta et bona opera facere cogit, qui
prius peccata in superbia quasi sub terra operatus
est. Ipsa etiam in potestate scientiae suae bonum et
malum operatur, et ex magna afflictione quam in
corpore ex superbia habet dicit: &#171;Ach, Ach, unde
veni, et quid operor modo? cum suspiriis plangentem
vocem profero, qui scientiam meam cum putredine
peccatorum misceo.&#187; Et ita lugendo hominem
cogit, ut his verbis Dominum adoret. &#171;Miserere
mei, Domine, quoniam animam meam in peccatis
pollui, et sana contritiones cicatricum vulnerum
meorum, quia tibi soli peccavi. O Deus meus,
amplius, amplius doce me sancta et bona operari,
quibus anima mea sanetur, quam multum perturbavi.&#187;
Postea namque homo se totum ad Deum
inclinat, et esurie animae suae deficiente, in convivio
poenitentiae laetatur.

Quod sicut inferior superficies terrae pulsantes se et
circumfluentes aquas quasi ferrea repellit, sic et
vis animae velut chalybs qui caetera acuit ferramenta
fallaciam et immissiones diaboli domare et
a se repellere debeat.

XCI. Nam superficies terrae subtus quemadmodum
supra rotunda existit, ipsaque ad intrantes et
circumfluentes aquas quasi ferrea est. Anima quoque
quae in corpore latitat, et in omnes sensus corporis
cogitando, loquendo et operando volat, secundum
ista cum omni creatura in homine operatur,
cum alii spiritus laus Dei tantum sint, nec
operentur. Homo enim de cujus operibus angeli
Deum laudando mirantur, coelestis et terrestris est,
unde in coelo gloriose laudatur, et totam terram operando
replet, et ita vis animae ipsius rotunditati
terrae assimilatur, quae in corpore et in omnibus
operibus hominis circuit, et etiam secundum naturam
carnis, et secundam naturam suam operatur.
Vis itaque animae ut chalybs est, per quem omnia
ferramenta acuuntur et firmantur, quoniam ipsa
desideria carnis quae naturam ipsius intrant pugnando
superat, ne homo pereat, ipsaque ne pondere
peccatorum suffocetur, contra omnem fallaciam
diaboli bellatrix existit.
Quod flexurae, tam aequales quam dispares, quae in
homine a femore per genu et talum usque ad finem
majoris articuli pedis, et a vinctura manus
usque ad extremum medii digiti inveniuntur, in
mundo oceani et fluminum incurvationes et reflexiones
significent, et in homine impetus, et
aestus libidinum, et multiplices compaginationes
naturarum, carnis et animae oppositiones designent.

XCII. A genibus vero usque ad talum eadem
mensura est quae a loco egestionis seu a femore
usque ad genu existit. Et in mensura membri hujus,
scilicet quod a genu usque ad talum est, oceanus,
qui totam terram comprehendit, designatur,
quoniam, ut crura ad posteriora recurvantur, ita
et aquae istae omnem rotunditatem terrae circumamplectentes,
metam suam non transeunt. Aquae etiam
istae extra meatum suum non ruunt, quia velut in
sulco et quasi in canalibus fluentes, eosdem terminos
non excedunt, et aquis quae super firmamentum
sunt in profunditate sua aequales existunt. Sic
et anima, quae in omnibus membris hominis constituta
est, per illum ad omnia desideria carnis festinat,
ut follis flare cogitur, unde et lamentando ad
eumdem hominem dicit: &#171;Ach, ach, cinerosa putredo,
cur a Deo meo in te unquam missa sum, quae
in tua desideria me ita involvisti, ut diabolica suasione
criminalia opera tecum cogat perficere?&#187; Tunc
homo, licet in petulanti convivio peccatorum vivat,
propter querelam animae intra se saepe dicit: &#171;O vae
mihi, quare a peccatis me continere non possum!
qui opera mea coram Deo et hominibus polluta esse
cognosco, et quare non timeo Deum meum, qui
omnem maculam peccatorum sicut malitiam diaboli
judicando abjicit!&#187; Post ea homo in amara poenitentia
a peccatis ea dinumerando declinat, et in
eamdem molestiam, in qua anima ipso peccante
fuit, sic dicendo ducitur: &#171;Ach, ach, ego Creatoris
mei oblita sum, quando a desiderio carnis in scientia
rationalitatis meae propter timorem et amorem
ejus non declinavi!&#187; sicque in vera poenitentia se ad
terram prosternens, ad Deum sic orando clamat: &#171;O
Deus meus, adjuva me, et per sanguinem tuum educ
me de profunditate peccatorum meorum, quibus
quasi in infernum mersus sum, et per gratiam tuam
trahe me ad te, ut ad salvationem surgere possim.&#187;
Sicque singula peccata sua in vera poenitentia considerando
abluit. Mensura enim quae a loco egestionis
seu a femore usque ad genu existit, significat
quodvis libidinis in lumbis viri, et in umbilico mulieris
per primam suggestionem diaboli excitatur,
cum per malum ejusdem deceptionis pari studio
desiderando et operando peccata luxuriae perficiunt.
Sed homo post ea per animam in dolorem et in molestiam
eorumdem peccatorum ducitur, quod etiam
mensura quae a genibus usque ad talum est designat.
Talus quidem locum exsilii in quo Adam
positus est ostendit, quod homo in omnibus operibus
suis bonis et malis oblivisci non potest, quia in
malis operibus expulsionis Adae recordatur, et in
bonis operibus qualiter a Deo creatus sit reminiscitur.
Deus quippe animae rationali habitaculum in
tanta plenitudine creavit, ut in illo omnes virtutes
suas exercere posset, sicut et homo domum aedificat,
quatenus in illa omnia quae vult operetur;
et ut etiam venti a Deo creati sunt, ut aliquando
in jucunditate, alio modo in periculo, quaeque flatu
suo pertranseant. Et sicut oceanus locum in quo
fluit non excedit, sic anima modum istum non relinquit,
quin in bonis operibus gaudeat, et in malis
contristetur. Cum enim homo secundum desideria
carnis peccat coram Deo ut tenebrosa nox est;
cum autem secundum naturam animae operatur, coram
Deo et angelis ejus sicut lux diei lucet. A
talo autem usque ad finem majoris articuli ea mensura
existit, quae a junctura manus usque ad summitatem
finis digiti qui medius dicitur, est, ut supra
demonstratur. Pedes quoque caetera flumina demonstrant,
quae se per totam terram dividentes, illam
ubique irrigant. Et sicut iidem pedes cruribus,
et ut manus brachiis adhaerent, sic et flumina ista
vires suas ab oceano sumunt. Deus quippe elementum
terrae creavit, quae per vires caeterorum elementorum
germinat, ut etiam mulier per vires viri
feta existit. Homo itaque per animam divinus,
et per terram terrenus, plenum opus Dei est; unde
etiam terrena scit, et in speculo fidei coelestia
cognoscit. Sicut enim a talo usque ad finem majoris
articuli, et a junctura manus usque ad summitatem
finis medii digiti aequalis mensura existit, sic
anima, per quam homo se Deum habere intelligit,
aequali mensura sine omni defectu corpus possidet,
illudque eam aequali mensura sustinet, ita ut anima
in illo nullum defectum in omnibus operibus quae
cum corpore operatur, habeat. Et ut etiam terra utilia
et inutilia germinat, sic pedes hominem ad utilia
et inutilia opera portant; et ut ab oceano
omnes aquae fluunt, sic per corpus et animam omnia
opera hominis peraguntur.

Item quod in flexuris humerorum et brachiorum,
manuum, lumborum, poplitum et pedum, in quibus
duodecim majores inflexiones sunt, quatuor
principalium ventorum et octo collateralium ipsorum
flatus et spatia quibus a se differunt, insinuent,
et quod iidem venti calore, frigore, siccitate et humiditate
invicem temperentur.

XCIII. Sed in poplite dextri cruris, ubi crus hominis
incurvatur, principalis occidentalis ventus demonstratur;
in femore autem et in talo ejusdem cruris
spiramina eorumdem collateralium ventorum designantur.
In poplite quoque sinistri cruris principalis
ventus septentrionalis notatur; sed in femore ac
in talo ipsius collaterales venti ejus ostenduntur;
in lumbis quoque et in pede cruris illius flatus collateralium
eorumdem ventorum manifestantur. Deus
itaque, ut praefatum est, constitutionem ventorum in
homine signavit, videlicet in flexura brachiorum,
in scapulis ac in manibus, in genibus, quoque in
lumbis et in pedibus, in quibus duodecim majores
inflexiones sunt, quemadmodum etiam duodecim
venti existunt. Flexurae etenim brachiorum cum
sibi appendentibus membris orientalem et australem
ventum cum collateralibus eorum, ut praedictum
est, designant; genua vero cum appendentibus sibi
membris occidentalem et septentrionalem ventum
cum collateralibus ipsorum demonstrant; atque
quemadmodum membra ista omni corpori adhaerent,
ita etiam et venti isti cum ministris suis firmamento
assistunt. Alter quoque per alterum calore, frigore,
siccitate et humiditate temperatur, officiaque sua
congrue exercent, ut etiam homo brachiis et manibus
suis omnia operatur quae in scientia sua dictat.
Et sicut haec membra aequali mensura a se differunt,
ita etiam venti aequali spatio a se distant.

Specialiter de periculosa asperitate et noxio flatu
aquilonis, qui in aestate interdum frigido humore
fructus laedit et arbores arefacit, solem offuscat, et
lunae nitorem per diversos calores immutat.

XCIV. Sed inter hos aquilo asperitatem et horrorem
suum saepius ostendit, cum ventosam alam
suam in rotam firmamenti et contra orientem extendit,
ubi et terribilem et nocivum fumum multoties
movet, frigidamque humiditatem in aestate emittit,
quae fructum terrae laedit arboresque arefacit.
Cum istud acciderit, idem horribilis flatus cum
magna ferocitate se aggerat, nubemque per quam
sphaera solis lucet obtegit, ita ut hominibus sol defecisse
videatur. Sic quoque idem flatus errorem sub
nubibus facit, unde et tenebrae in terra tunc fiunt.
Sed istud ab hominibus videri non potest, nisi cum
magna portenta praefigurantur, quoniam per elementa
ista moventur, velut manus per brachium
flecti, signare omniaque operari potest. Et idem flatus
propter contraria opera hominum cum luna
multoties ita ludit, ut ipsa eis interdum coloris nigri,
interdum ferrei et interdum coloris varii distincta
appareat. Quapropter et aspectus ejus terribilis
hominibus tunc est. Aquilo namque in omni
parte ad quam se dirigit periculosus est, et omni
rei super quam efflat nocens, calidumque flatum,
qui de sole cum humiditate roris suaviter volat et
omnem viriditatem et fructus agrorum in terra perficit,
frigiditate et asperitate sua conturbat, prosperitatemque
utilitatis devitat. Alios autem ventos sustinet,
quemadmodum homo, qui ad parietem se
reclinat, et eis sic ministrat, omniaque luminaria
per tenebras aquilonis ornatiora et speciosiora in
creaturis videntur, quia lumen in ipso non est. Et
secundum hunc modum sinistrum etiam brachium
dextrum sustentat, eique ministrat.

Quomodo universa haec quae de mensuris vel inflexionibus
humanorum artuum seu ventorum duobus
superioribus capitulis comprehensa sunt, sed
et vicissitudo diei et noctis et horarum ad animam
referenda sunt; et quod ipsam animam Deus
quatuor viribus, quas secundum corpus ex elementis,
scilicet igne, aere, aqua et terra habet, et
secundum se item quatuor quasi quibusdam alis ad
regendum se ipsam et idem corpus suum instruxerit.

XCV. Haec omnia ad animam prospiciunt. Quae
scilicet anima in corpore, in similitudine ventorum
quorum flatus non videtur sed auditur, manens, per
hoc quod aeria est, sufflatum et suspirium et cogitationes
suas quemadmodum aer volans dilatat, et
quae etiam per humiditatem sapientiae rori assimilatur,
per quam bonas intentiones ad Deum habet.
Sicut enim splendor solis totum mundum illuminat,
et tamen in se non minuitur sic ipsa in brevi statura
hominis tota est; quamvis per cogitationes suas
ubique volet, per sancta quidem opera in laude Dei
ad sidera ascendens, per mala autem opera peccatorum
in tenebras descendens. Quod etiam sol designat,
qui viribus suis in die super terram, et in
nocte sub terra lucet. Ipsa quoque bona intentione
ascendit, et mala intentione perverse operando descendit,
sicut et crura cum poplitibus superius et inferius
in diversis negotiis agitantur. Occidentalis enim
ventus, qui aliquantum timendus est, bonam intentionem
hominis, quae nunquam sine timore esse
debet, per quem homo dum adhuc in fetore peccatorum
est, sicut per poplitem sustinetur ostendit,
cujus talus et pes voluntatem et desiderium, per
quae bona intentio cum operibus perficitur, demonstrant.
Et sicut vento occidentali collaterales sui
in officio suo assistunt, sic voluntas et desiderium
operi adsunt. Dexter quippe collateralis occidentalis
venti designat quod homo velut in dextra parte
animae consentiendo peccata in se ipso devincit; sinister
vero quod peccatis superatus velut in sinistra
parte in oblivione Dei vivit, ostendit. Aquilo
autem, qui flatu suo omnem viriditatem terrae arefacit,
ad quod eum collaterales venti sui adjuvant,
ostendit hominem secundum voluntatem et delectationem
cordis sui desideria carnis perficientem,
per quae ab omni felicitate coelestium honorum destituitur.
Sed cum idem homo velut homo sinistra
parte mala perpetrando animae non consentit, vis
rationalitatis ipsius quasi in dextra parte ab hoc
eum prohibet, et tamen omnia opera bona et mala
per ipsam perficiuntur, sicut per aestatem omnes
fructus terrae proferuntur. Deus etiam animam per
quatuor vires quas de igne, de aere, de aqua et de
terra habet, sapientem ad regendum vas suum, scilicet
corpus, creavit, cum quibus etiam omnia officia
ejusdem corporis cum ipso operando perficit.
Ipsa vero antequam in corpus mittatur, nihil operata
est, sicut etiam cum illud exuerit, nihil amplius
operabitur. In flexuris namque membrorum
hominis Deus quatuor ventos cum collateralibus
ipsorum signavit, in humeris, in ulnis, in manibus
et in lumbis, in genibus ac in pedibus, quorum
unus, scilicet orientalis ventus, fortitudini aurorae
adjunctus est, quae de frigiditate noctis rorem habet,
quem super terram mittit. In mane enim aurora
lucet, in prima sol diem illuminat, in terra
ardere incipit, et in sexta plenitudinem ardoris apprehendit.
Per quod designatur quod homo per bonam
intentionem primum suspirat, postea lacrymatur,
post lacrymas bona opera incipit, quae post ea
magno studio bonae intentionis complet. Homo namque
qui in sancta conversatione bonorum operum
fortiter ardet, velut auster est, qui prius per suspiria
et bonam intentionem velut in oriente sancte vivere
incepit; sed postea velut in occidente inquieta
bella, quibus anima corpus domabat cessant, quemadmodum
aestus solis, qui in oriente incipit, et in
austro pleniter ardet, in occidente tepescit. Sicut
enim oriens et auster in calore diei se conjungunt,
ita anima virtutem virtuti adjungit, et omnia bona
opera sicut manus cum brachiis perficit. Sol autem
finito die in occidente descendit, sicut et genua hominum
cum pedibus super terram currunt. Ad vesperum
etiam jocunditas diei in taedium ducitur, nec
homo in luce diei tunc gaudet, sed taedium dormiendo
habet. Hoc est quod homo secundum gustum
carnis operans, et carnalibus operibus occupatus,
coelestium bonorum obliviscens, nocturnalis efficitur;
cum autem per animam in igne Spiritus sancti
sanctas virtutes operatur, in amore Christi a
concupiscentia carnis refrigescit. Anima quippe rationalis
cum sono verba multiplicando profert, quemadmodum
arbor ramos multiplicat, et ab ea omnes
vires hominis sicut ab arbore rami procedunt,
ipsiusque opera, qualiacunque sint, quae cum homine
operatur, sicut fructus arboris cognoscuntur.
Ipsa namque quatuor alas habet, scilicet sensum
et scientiam, voluntatem et intellectum. Per alam
sensus se vulneratam sentit, et quae caro diligit, declinat,
quia semper mobile spiramen est; per alam
quoque scientiae corpus desiderium operandi habet,
quia se per animam vivere cognoscit; per alam autem
voluntatis anima cum corpore operari desiderat,
quoniam illud factum videt; sed per alam intellectus
fructus cujusque operis, sive utile, sive inutile sit,
quoniam ipsa in finita vita manet cognoscit. Per istas
itaque quatuor alas, ante et retro cum scientia boni
et mali oculos habens, per bonam quidem scientiam,
quasi ante cum bonis operibus; per malam autem
quasi retro malis operibus velut avis volat.

Item de creatione aquilonis, et quomodo ea quae specialiter
de asperitate ejus et laesionibus quae per eum
exterius in creaturis fiunt, de suggestionibus vitiorum,
quibus anima et corpus a diabolo interius irritantur,
intelligenda sint.

XCVI. Nam cum aquilo flatum suum horribiliter
levaverit, orientalis ventus ei resistit, et occidentalis
eum prohibet, ne super eum flare possit; sed
auster, qui his duobus fortior est, cum illis etiam ei
repugnat, ne super ipsum flatum suum emittat. Sic
quoque omnes venti ab ortu solis usque in occasum
ejus aquiloni, quem lumen solis nec tangit nec illuminat,
resistunt. Aquilo enim aliis ventis pejor
est, quoniam in casu diaboli quando Deus illum in
lacum exteriorum tenebrarum projecit, ubi in tenebris
absque omni luce manet, tenebrosus factus est.
Ex quo enim Adam cecidit, maligni spiritus flatum
suum de tenebris in quibus sunt, in totum mundum
homines in errorem urgendo emittunt, et hoc in
eadem malitia qua verae luci contradixerunt, faciunt.
Deus autem non permittit eos horribili forma ut
sunt, hominibus qui sub sole sunt apparere; sed
secundum intentionem et mores eorum in omni
forma creaturarum eos decipiendo, et a bonis operibus
quantum possunt avertendo eis apparent. Aquilo
enim, qui homines et fructus terrae laedit, et qui
alis suis in calore aestatis contrarium frigus adversus
orientem et occidentem emittit, per quod fructus
terrae arefacit, tenebrositati et nequitiae aeriorum
spirituum similis est, quia ipsi pessimi spiritus
calorem ignis Spiritus sancti per oblivionem Dei in
hominibus frigidum faciunt. Anima nempe, quae
conflictu corporis ita superatur, ut illi consentiendo
in desideria carnis, velut vermis in habitaculum suum
involvitur, per spumam serpentis peccatis inquinata,
spiraculum a Deo se esse non recordatur. Ipsa vero
in his non diu manens, sed pro amplexione peccatorum,
quibus quasi magnis inhiabat deliciis, suspirat
et gemit, et peccata sua non in deliciis ut prius,
sed in molestia habens, et quasi contra se rixando
postmodum bonis operibus insistit. Sed cum homo
in mala scientia se ipsum vendiderit, et per fervorem
libidinis Deum in oblivionem ducendo ad consilium
serpentis aspexerit, eadem libido per flatum
diabolicae artis in eo ferventius ardet, eumque sic
dicendo decipit: &#171;Quomodo posses te continere,
quin caro tua per delectationem concuteretur, cum
homo sis, et iterum poenitendo mundus fieri possis?&#187;
Sic namque homo iste in similitudine venti
qui horrorem suum sub nubibus facit, per irrisionem
errantis mentis in scientia sua obnubilatus,
in tenebris oblivionis Dei cum criminalibus peccatis
dormit. Et cum tali modo in peccatis suis
Deum obliviscendo dormierit, in scientia hominum
illorum qui Deum juste vivendo vident, velut pessimi
et horribiles vermes quos homines fugiunt habetur.
Unde et de ipso dicunt: &#171;Qualis est homo
iste, qui se, in tanta immunditia vivendo, hominem
esse non recordatur?&#187; sicque eum ut mortiferum
signum fugiunt, se ipsos considerantes, omniaque
opera sua cum timore Dei signando, propter terrorem
illum, quem in homine illo cognoverunt, ne
ei similes efficiantur. Haec quoque in similitudine
illorum signorum quae aerumnas et inutilia praefigurant
faciunt. Et sicut manus per brachium omnia
signat, et ut portenta in motu elementorum praefigurantur,
sic homo per animam utilia et inutilia
in se ipso considerando operatur. Diversitas namque
aquilonis instabilitatem mentium hominum illorum
significat qui quaeque secundum voluntatem suam
praevidendo convenientia aestimant, in se et non
in Deo confidentes; per quod et spissae nubi per
quam fulgor solis nunquam perfecte videtur, similes
sunt, eum omnia quae Creatori suo contraria
sunt eligendo et constituendo thesaurizant. Unde
etiam in nigredine malignitatis hominibus molesti
sunt. Sicut enim luna vario colore distincta apparet,
sic ipsi cum oblivione Dei in ferream duritiam
per duplicitatem doli ita convertuntur, ut se interdum
suaves et utiles sine recta fide hominibus ostendant,
ipsique diabolica arte delusi per odiosa et
malitiosa opera sua coram Deo et hominibus in confusionem
convertuntur. Idem enim aquilo periculosus
in parte existit, et omni utilitate caret, quia
illum malitiosum qui Deo contradicit, ex judicio
justissimi judicis suscepit. Ipse quoque ardentem
iram in qua per suggestionem diaboli sanguis hominis
effunditur, et etiam hominem, qui in odio irae
suae cum nequitia sua illum quem Spiritus sanctus
inspiravit, quantum in se est occidit, cum in dulci
sono dilectionis eum nunquam laudare potest, designat.
Idem namque homo in malitia sua aquam
inhonestatis super illum quem sapientia infusum
viderit fundit, et eum ubique conterendo prosequitur;
hominemque charitatem habentem per verba
mendacii ab omni honore, quantum potest, despoliat,
et pacem cum verbis asperitatis et perfidiae
undique in omnibus quibus potest destruit.
Aquilo enim, qui a Deo alienatus est, omnia vitia
hominum suscipit, ut in ipso torqueantur, quia sicut
hordeum a tritico excribratur, sic ipse ab omni
utilitate et beatitudine ac sanctitate separatus, omnes
virtutes quae per inspirationem Spiritus sancti
procedunt, et quae per eum ornatiores et lucidiores
fiunt sustinet, quemadmodum paries hominem sustentat
qui se in illum reclinat. Per tenebras quoque
suas omnia lucida quae coelesti harmoniae adhaerent,
et quae Filius hominis in virginea natura seminavit,
cognoscuntur; et sicut suggestio diaboli homines
seducit, sic etiam flatus aquilonis homini nocivus
est. Cum etiam homo qui iniquitates et peccata
quasi in sinistra parte cum diabolo susurrando
operatus est, per poenitentiam et conversionem
quasi in dextera parte eorum reminiscitur, et per
recordationem peccatorum suorum fortior et sanctior
in bonis operibus efficitur, quemadmodum sinistra
dextrae ministrat.

Ratio quare Deus Adam de terra suscitans vel erigens
ita primo statuit ut in facie orientem, dextro
austrum, laevoque aquilonem haberet; et quod
in brevi parvaque statura ejus immensum totius
mundi instrumentum collegerit, et omnes creaturas
dominationi viribusque sensuum ipsius subjecerit.

XCVII. Faciem vero justi germinis, scilicet Adae,
Deus contra orientem vertit, quando eum suscitavit
et erexit, ac in dextra ipsius australem partem
beatitudinis, et in sinistra ejus exteriores tenebras,
quae aquilo nominantur, signavit. Ipsi quoque vires
elementorum caeterarumque creaturarum infixit, ut
cum illis contra aquilonem operaretur, quae habitaculum
perditorum angelorum est, qui se ab ipso
separaverunt, quoniam in proprietate voluntatis
suae eum negando, Deum esse noluerunt. Quapropter
etiam Deus vult ut homo aquilonem per sinistram
partem repudiet, eumque retrorsum abjiciat,
nec ulla imitatione ad illum aspiciat, sicut nequaquam
facie sua dorsum suum videre potest, et ut
omnibus viribus creaturae adversus serpentem in
praelio Michaelis pugnet; aquilonemque omnino in
oblivionem sinistrae partis habeat, quemadmodum
tenebrae a luce segregatae sunt. Sic Deus hominem
cum viribus omnium creaturarum firmavit, eumque
ipsis velut omni armatura induit, ita ut per
visum creaturas cognoscat, per auditum intelligat,
per odoratum discernat, per gustum ab eis pascatur,
et per tactum eis dominetur. Unde et ipse verum
Deum creatorem omnium creaturarum scire
debet, nec adversus eum praeliari contendet, quamvis
per consilium antiqui serpentis multoties decipiatur,
quia Deus supradictis viribus eum non ad
hoc replevit, ut ullatenus mentem suam in stultitiam
pravi angeli elevare tentet. Deus enim formam
hominis secundum constitutionem firmamenti caeterarumque
quarumdam creaturarum formavit,
quemadmodum fusor aliquam formam habet secundum
quam vasa sua facit. Et ut Deus magnum instrumentum
firmamenti aequali mensura mensus
est, sic etiam aequaliter mensus est hominem in
parva et brevi statura sua, quemadmodum supra
dictum est, eumque sic creavit, ut membrum membro
conjunctum, rectam mensuram suam, rectumque
pondus suum non excedat, nisi hoc ex judicio
Dei fiat, et ut in pluribus partibus corporis sui se
flectat, scilicet in collo, in humeris, in ulnis, in
manibus, in femoribus, in genibus atque in pedibus
et in caeteris quibusdam membris.

Item multifariae rationes, adjunctis interdum congruis
Scripturae testimoniis, qualiter et tempora
et menses totius anni juxta proprietates qualitatum
suarum, et juxta ascensum vel descensum
solis, et incrementa seu detrimenta lunae, hominis
qualitatibus assignentur tam secundum distinctiones
vel mensuras membrorum et aetatum, vel etiam
proprietates humorum corporis, quam secundum
diversos et profectus et defectus affectuum
mentis.

XCVIII. Sed et sicut creaturas Deus in homine
signavit, sic etiam tempora anni in illo ordinavit.
Nam aestatem in homine vigilante, hiemem in dormiente
ostendit, quoniam et hiems infra se abscondit
quod aestas in gaudio profert; ita et dormiens
per somnum confortatur, quatenus vigilans
in viribus suis ad quaelibet opera promptus efficiatur.
Menses quoque in eo distinxit, cum qualitates
et virtutes eorum in ipso discrevit. Nam mensis
primus, in quo sol sursum erigitur, frigidus et humidus
existit, et in multa diversitate est, et aquam
in candorem conversam exsudat. Unde et qualitates
ejus cerebro conjunguntur, quoniam illud frigidum
et humidum exstans, vilem humorem per oculos,
et per aures, atque per nares ejiciendo emundat.
Ita et anima in pueritia hominis, quae nec dolum,
nec carnalem gustum habet, et eam contra
naturam suam operando non concutit, in gaudio
operatur; ipsaque in eadem pueritia, quae juxta
desiderium suum simplex et innocens est, fortis et
potens existit. Postea vero gaudio puerilis innocentiae
carens, in magnam tristitiam velut peregrinus
qui ex patria sua pulsus est convertitur, cum corporales
humores in homine crescunt, et ipse per
gustum carnis maculosus effectus, lasciviam amplectendo
cum oblivione Dei in convivio peccatorum
gaudet et laetatur. Sicut enim sol in primo mense
sursum erigitur, sic anima in prima aetate nec ligata
nec tenebrosa gustu et effectu peccatorum
est, per quae homo cum diversis moribus instabilitatis
in duritiam sordiditatis et vanitatis sanctitate
legitimorum operum carendo convertitur. Sed cum
idem homo humiditatem lacrymarum per doctrinam,
et admonitionem Spiritus sancti effuderit, a
foeditate peccatorum in suavissimo odore boni rumoris,
ignorantiam et taedium bonorum operum
devitando mundatur.

Secundus autem in qualitate sua purgatorius est,
et in oculis designatur, quia et oculi aquosi et lutulenti
et pestiferi existentes, purgationem aliquando
in semetipsis faciunt. Hoc modo anima in homine
velut succus in arbore est, quia sicut per succum
omnes fructus arboris crescunt, sic etiam per animam
omnia opera hominis perficiuntur; et cum
venae et medullae ipsius impletae fuerint, secundum
desideria carnis operari incipit, quae cum profecerint,
ex spiritali natura ipsius animae coactus saepissime
ingemit. Sic quoque cum oculo scientiae
quomodo peccata inceperit, et qualiter sine poenitentia
illa perfecerit considerando ab omni pollutione
mundatus, ea ulterius vitare studet.

Per tertium vero, qui tumultuosus existens, tempestates
portat, et pestes in se retinet, et diversis
flatibus omnia germina terrae movet, aures intelliguntur,
in quibus sonus cunctorum utilium et inutilium
sonat, per quae totum corpus movetur. Similiter
et anima in corpore quod per eam movetur
et impletur, et velut venis connectitur, conflictum
contra vires naturae suae habet, cum homo in medio
juventutis suae similis est arbori, quae prius
grossos et postea fructus suos emittit. Homo enim
tempestates inquietorum morum habet, cum intelligit
quid facere possit, quia medulla ejus jam
pinguis est, et venae ipsius plenae sunt; et tunc
anima in illo plangentem et querulam vocem habet,
eo quod dolor suus de peccatis illius magis et magis
augeatur, quoniam ipsa vita illa est quae omnia
in homine movet. Ille autem plus justo appetentior
laudis, se sapientem reputando magis desipit, cum
per temeritatem et superbiam suam quasi putridum
vulnus existit, et in mendacium ducitur, cum in eo
fama honesti et boni rumoris quam habere quaerit
nunquam apparet. Unde et anima in quam omnia
bona et mala revertuntur, sicut etiam in auribus
omnia utilia et inutilia sonant, et per cujus vires
omnia perficiuntur, lugendo tristatur. Cum autem,
compresso tumore juvenilis mentis, per gratiam Dei
ad meliorem partem peccata sua emendando convertitur,
anima, quae prius tristis erat, et in ipso
omnia utilia et inutilia perflat, propter mala et
inutilia opera eum ad poenitentiam commovet, et
propter bona et utilia opera eum sicut in paradisiaco
loco gaudere facit.

Sed et per quartum, qui viridis et odoriferus est,
et velut cum timore tonat, nares designantur, in
quibus spiramen animae odorem attrahit, et emittit
omnium quae sibi homo cum timore eligit. Huic
quoque, scilicet mensi, homo qui per spiramen rationalitatis
in scientia sua viriditatem bonorum
operum sapienter elegerit, assimilatur, in quo omnes
fructus virent, et qui odoriferus est, quoniam
in dulcissimo odore rumor probitatis et utilitatis in
laude Dei ubique emittitur. Sed tumultus odiosorum
et malorum hominum, virtutes et bona opera illius
hominis saepe repudiat, et eum injustum et malum
vocat, quemadmodum Judaei Dominum Jesum Christum
injustum et coinquinatum esse mendaciter
dicebant, cum eum in omnibus operibus suis sanctum
et justum cognoscerent. Sicut enim mensis
iste cum periculo et timore sonat, et tamen fructus
terrae non arefacit, sic etiam vires et virtutes beati
hominis per praedicta mala non arescunt, sed illi
qui dentibus suis super eum frendent deficiunt.
Et sicut homo in spiramine rationalitatis per nares
quaeque dulcissima et nobilissima eligendo sibi attrahit,
et fetentia et lutulenta abjicit, aeterna praemia
promeretur, et ab hominibus cum laude honoratur,
ubi ejus persecutor coelestibus praemiis carens,
in terra ab hominibus nunquam in veritate
laudari potest. Qui enim Deum timet et diligit,
mentem suam ab omni quod malum est se custodit,
quemadmodum homo nasum suum de fetenti et
immunda re avertit.

Quintus autem suavis et lenis est et gloriosus in
omnibus terrae est, ut etiam gustus oris dulcis et
delectabilis est, quoniam per ipsum cognoscuntur
et sciuntur, quibus homo cum gaudio reficitur. Sic
et rationalitas columna et medulla quinque sensuum
existit, qui per eam sustentantur, et ad operandum
diriguntur, quemadmodum terra, per aratrum eversa,
germinando fructuosa efficitur. Visus enim,
scilicet sensus oculorum, per quem homo omnia
videt et cognoscit, inter alios jure principatum tenet,
quia ut loco sublimior caeteris est, ita et remotiora
magis quam alii percipit. Unde et idem visus
oculorum jucundus et gloriosus est, quia homo cum
eo cognoscendo et eligendo utilia ab inutilibus discernit.
Sicut ergo quintus mensis, videlicet Maius,
suavissimum odorem florum habet, in quo corda
hominum laetantur, eo quod in ipso omnes fructus
terrae de quibus homo gaudet procedant; sic etiam
homo in visu oculorum omnem usum naturarum
naturaliter cognoscendo, quid inter illa quae videt
differat, acumine rationalitatis discernit. Fructuositas
vero istius mensis gustui oris similis est, per
quem homo ea quae ad refectionem suam utilia sunt
cognoscit.

At sextus cum calore siccus existens, in processu
fructuum cum aere illo se elevat, qui maturitatem
fructibus immittit, et aquas aliquando in nimietate
effundit; in quo et humeri hominis notantur, qui
cum calore siccitatem habentes, unumquemque laborem
sustinent, et omnia opera complent, totumque
corpus retinent, et tamen interdum pro labore
quietem quaerunt, velut cum avis pro lassitudine
alas suas remittit, et ut radix ramos suos continet.
Eodem modo secundus sensus, scilicet auditus, ad
intelligenda verba quae suscipit, quasi quaedam pennula
rationalitatis existit. Unde fit ut dum aures
sonum cujusque creaturae recipiunt, qualis sit vel
ubi sit eadem creatura cognoscat, ideoque tunc
homo magis ad investigandam eam animum intendit.
Vis enim animae, quae per aures sentit, sicut
audiendo non laborat, ita nec extaediata satiatur,
sed potius desiderium multa cognoscendi et notandi
habet, ut etiam sextus mensis, qui humidus non
est, fructibus quos cum leni calore produxerat,
multiplici incremento dilatat, et eis maturitatem
immittere incipit. Et sicut in mense isto inundationes
aquarum cum periculosis sonis tonitruum
in timore funduntur, sic etiam inter illa quae de
rebus humanis placide auditus admittit, sunt multa
quae cum horrore et tristitia recipit. Auditus vero
initium rationalis animae est, quia sicut verba quae
scribuntur, prius dictantur, sic per ipsum dictata et
composita quaeque secundum hominis intentionem
perficiuntur. Anima tamen omnia ista bona et mala,
utilia et inutilia sustinere cogitur, quae per initium
auditus in suspiriis lacrymarum, quia nondum bona
opera incoepit, plene gaudere non potest. Humeri
quoque, qui humiditatem viscerum et aliorum membrorum
hominis, sicut totum corpus sustinent, etiam
nonnullam auditus, qui initium animae est, similitudinem
habent, per quem omnia opera perficiuntur,
quemadmodum per humeros onera cuncta portantur.
Sicut enim viscera ad invicem cohaerent, sic
et opera hominis conjuncta sunt; et per bona quibus
mala arguuntur gaudium habet, et per mala
quibus bona cognoscuntur, tristatur; et ita cum
jam in gaudio manet, mox in tristitiam convertitur.
Quapropter et requiem quaerit, ut homo quietem
quam habere non potest saepe desiderat. Unde et eadem
anima quae quandiu in corpore manet fatigatur,
in aeternis tabernaculis pro bonis recipitur,
et pro malis secundum merita sua in poenis collocatur.

Septimus quoque per ardentem solem magnas
vires habet, fructusque terrae maturos et aridos
facit, atque per tempestates ariditatis et pluviae
torrens est, quemadmodum et flexurae brachiorum
per scapulas et per manus fortes sunt, quibus homo
omnia necessaria colligit. Sic et homo per odorem
naturam cujusque rei sapit discernendo et cognoscendo
quae utilis et inutilis sit, et ea quae ad conservationem
naturae suae pertinent eligit, et in sinu
suo colligit, quatenus, malis humoribus arefactis,
in sanitate crescat, quibus temperatur, ne humores
per corruptum succum a fortitudine sanguinis destituantur.
Ipse enim, scilicet homo, in scientia sua
omnia ista ad se trahens, ea sub potestate ligat, ut
livor humorum expellatur, et ipsi in fortitudine
sanitatis persistant, et sic cum discretione ista
fortiter disponit, ut etiam flexurae brachiorum per
scapulas et per manus fortes sunt. In mente quoque
sua conservat quae ad sanitatem suam pertinent, et
sic omnia sibi necessaria providet, quemadmodum
omnes fructus in mense isto maturi jam colliguntur.
Anima vero quae a Deo spiramen est, torrens
iter habet, ut etiam sapientia torrenti itinere gyrum
coeli circuivit. Unde et septem donis Spiritus sancti
cum quinque sensibus homo per eam incipit et
perficit omnia opera sua, ut etiam septimus mensis
omnes fructus terrae proficit. Quae videlicet opera
vel ad laudem quasi per dextram, vel ad confusionem
quasi ad sinistram, ac si in quadam maturitate
et ariditate fructuum perficiuntur. Ex recordatione
enim peccatorum in amara poenitentia saepe lacrymae
effunduntur, velut in fortissimis viribus leonis, qui
alias bestias praecellit, omnia vitia et peccata cum
magnae intentionis studio conculcat, et per sapientiam
qua Deum cognoscit, pro operibus peccatorum,
quibus a Deo fugerat, luget. Anima namque cum
suspiriis suis per admonitionem Spiritus sancti
in multis viribus hominem movet et sustinet, cum
eum in poenitentia omnem viriditatem virtutum ad
abstergenda vulnera peccatorum colligere facit, per
quod ipsa gaudium habet, semper desiderando ut
ad aeterna tabernacula perveniat et in ipsis sine fine
permaneat.

Octavus autem velut magnus princeps in viribus
suis est, qui omnia in potestate sua per plenitudinem
habet. Quapropter et laetitiam in se ostendit,
atque per fervorem solis ardens, rorem etiam de
quadam frigiditate habet, horribilisque in tempestatibus
suis est, quia sol jam ad inferiora declinavit.
Qualitates itaque ipsius in manibus hominis ostenduntur,
quae plurima opera perficiunt, et potestatem
totius corporis in se habent, quoniam omnia quae
possunt sibi attrahunt, et thesaurizant, ita ut homo
operibus manuum suarum saepe laudetur. Similiter
et homo per gustum oris vires illorum quibus reficitur
prae caeteris sensibus perfectius cognoscit, et
eas in potestate scientiae suae habet, sicut etiam
mensis iste in viribus suis magnus est. Ipse etiam
laetitiam in se habet, sapienter discernens quae frigidae
et calidae naturae ad sanitatem suam conveniant,
ut etiam mensis iste ardorem solis et frigiditatem
roris in se habet. In scientia enim sua ab
illis quae periculosa et inutilia sunt declinans, bona
et utilia colligit, sicut manus laudabilia opera fortiter
in probitate perficiunt, et ut aedificator in potestate
artis suae omnia aedificia domus suae construit,
in qua omnem substantiam suam sapienter
conservat. Anima vero praeliatrix existens, desideriis
suis illicitas cupiditates hominis superando penetrat,
et torrenti itinere circulum suum circumeundo,
in incoeptione praelii sui ad altissimum Deum
ascendit. Ipsa enim scuto fidei et omni armatura
virtutum, contra desideria carnis pugnat; et cum
illa vicerit, velut vir praeliator qui secundum voluntatem
et intentionem suam inimicos suos superavit,
gaudet, quia in calore veri solis ardendo, hominem
suspirare facit, ita ut in frigiditate verae poenitentiae,
quae omnia peccata arefacit, lacrymas effundat.
Homo enim in poenitentia, in qua plurimae contrarietates
ei occurrunt, cum humilitate se pro luto
computando descendit, ita ut vix salvationem animae
suae speret. Sed anima mox crucem et omnes
passiones Jesu Christi, per quas peccata abluuntur
ei proponit in spem eum elevando, et ex qua poenitentia
ipso de virtute in virtutem ascendente floret,
ita ut pro singulis per eam perpetratis flores bonorum
operum et sanctarum virtutum quibus nunquam
extaediari possit operetur. Sic enim per poenitentiam
in magnis viribus quotidie proficiendo
sustollitur, et thesaurizat bona et sancta opera
de quibus omnis coelestis turba Deum laudando
gaudet.

Nonus vero maturi temporis est, nec per tempestates
se terribilem ostendit, omnemque indignum
succum fructuum qui boni ad edendum sunt aufert,
quia ipse omnia velut in sacculo secure tenet.
Unde et in qualitatibus suis sicut venter hominis
est, in quo ex calore jecoris et aliorum viscerum
quidquid ei immittitur excoquitur; quod etiam
mistum calore et frigore in statuto modo recte ejicitur.
Sed iste modus, per infirmitates aliquando
destituitur, ut etiam mensis iste per percurrentia
tempora in modo suo interdum commovetur. Homo
quoque per sensum tactus quae ad edendum matura
sunt cognoscit et comedit, ne de immaturis ejus
humoribus turbatis, infirmitatem incurrat, ut etiam
mensis iste indignum succum fructuum aufert. Ipse
etiam intendit ut non immoderate, sed recte et sufficienter
reficiatur, ne humores vili sanie moveri
possint, et etiam quaeque utilia caute sibi colligit,
ut quilibet rem quam diligit diligenter claudit, ne
sibi auferatur. Sic ergo homo tactu suo ventri similis
est, qui ea quae recipit calore et frigore temperate
coacta emittit, ut etiam in mense isto omnia
matura apparent, quorum succus postea exsiccatur.
Anima vero, quae multis bellis et laboribus tribulationibusque
lapsum Adae, et etiam per praelia carnis
suae turbatur, in bonis operibus cum gaudio ad
coelestia ascendit, et in malis per tristitiam descendit.
Ipsa enim fortissimam loricam, quae diligentissime
texta et connexa est, scilicet patientiam induit,
quam nulla sagitta perforare valet, et in
ascensione bonorum operum hominem provebit, ut
in descensione verae humilitatis quidquid boni fecerit
illi qui summum bonum est, et per quem illud
habet, attribuat. Cum vero homo in tanta tristitia
est pro peccatis suis, ut vix salvationem animae
suae speret, tunc ejus iterum anima patienter sustinens
ei proponit quod Deus pro salute hominis humanam
formam assumpserit, et eum in spe ab ista
dubitatione surgere facit, sicut scriptum est: &#171;Si
ascendero in coelum, tu illic es; si descendero ad infernum,
ades (Psal. CXXXVIII).&#187; Quod sic intellectui
patet. O Deus, omnis ascensio sanctorum et coelestium
operum eorum quos igne tuo accendis, tua
est, qui homini in amore tuo rorem compunctionis
cordis immittis, per quam caeterae virtutes postea
virendo frondent. Cum autem in profunditatem
peccatorum descendero per oblivionem tui infernales
poenas promerendo, si in vera poenitentia ad
te clamando suspiravero, guttis sanguinis tui me
ungis et salvas, et sic liberator et salvator meus
ades. Patientia cum humilitate in altis est superbiam
superando, et etiam in tenebris peccatorum
est hominem monendo, ne pro peccatis suis de misericordia
Dei desperet, et sic omnia opera in recta
moderatione quasi in maturitate habet, illa quae in
sanctitate fiunt a vana gloria defendendo, et ea quae
in putredine peccatorum perficiuntur, a desperatione
liberando salvat. Ipsa enim patientia in recto
itinere est, quoniam coelestia non relinquit nec
terrena despicit, sed omnia incitamenta vitiorum
fallentis diaboli in vero lumine, quod Deus est,
conculcat, et in omnibus his nec nimis laetatur, nec
in tristitiam cadit, licet interdum ex deceptione
diaboli commoveatur, cui cum scuto fidei fortiter
resistit.

Decimus quoque quasi homini sedenti assimilatur,
quoniam viribus suis in viriditate non volat,
nec calorem parat, sed ramos arborum exspoliat,
frigusque exsudat, quemadmodum et homo dum
sedet se complicat ut frigus evadat, qui in eodem
mense vestem sibi attrahit, quia tunc calorem per
vestimentum habet. Hoc exemplo et homo cum per
senilem aetatem frigescere incipit, tunc sapientior
quam prius effectus pueriles mores in taedium ducit,
et vicissitudines lascivorum et stultorum morum
in ista matura aetate desiccat, et stultorum
societatem, ne eum per ignorantiam decipiant, devitat,
quoniam inutiles et varii sui gustus carnis ex
frigiditate aetatis, in ipso jam deficiunt, ut etiam
mensis iste ex viriditate jucundus non est, per cujus
ariditatem cum frigore rami exspoliantur. Anima
quoque, quae vivens et prudens spiraculum a
Deo facta est, qui vera sapientia est, hominem
docet ut firmiter teneat quae ab ipso Deo sunt, et
per gratiam Dei cum viribus suis in beato homine
velut domina ancillam corpus sibi dominando subjicit,
et illi in bonis delectationem parit. Si enim
aliquando caro hominis illius per gustum delectationis
mota fuerit, anima in ipso indignando miratur,
et idem venenum in venis et in medullis illius
exstinguendo cessare facit, et per gratiam Spiritus
sancti cum doctrina Scripturarum eum consolando,
de vitiis ad virtutes, ne in peccatis deficiat, colligit
et caute observat.

Sed undecimus se inclinat et frigus aedificat, nec
gaudium de aestate, sed tristitiam de hieme in se
ostendit, et frigus de ipso super terram cadit, eamque
lutum spumare facit, quod et homo imitatur,
cum genua sua flectit, ne frigus per eum transeat.
Unde etiam cum genua sua in tristitia flectit, in
corde suo cogitationes doloris exaggerat, et se quasi
lutum computat, nec aspectum ad gaudium habet,
quoniam in moerore recordatur quod genua hominis
in primordio suo naturaliter flexa sunt. Non dissimiliter,
cum homo ad senectutem pervenerit, frigiditate
attenuatur, et gaudium juventutis non habens,
ex defectu ariditatis suae, in qua macie afficitur et
indignis humoribus defluit, tristatur. Quilibet enim
senex propter timorem frigoris ad ignem se calefaciens
membra sua colligit, quoniam naturaliter frigidus
est, ut etiam mensis iste absque jucunditate
aestatis omnes dies suos frigidos habens, genibus
hominis similis est, quae ipse in tristitia flectit, cum
primordii sui reminiscitur, scilicet quando in utero
matris suae complicatis genibus quasi captus sedebat.
Cum vero anima viribus suis hominem ita
superavit, ut per eam a peccatis quae operatus est
aliquantulum cesset, et tamen eam prohibere non
potest quin peccare desideret, tunc in vase suo,
quod est caro quam inhabitat, ingemit, quoniam
ipsa totum corpus perfundit et movet, velut ventus
qui in aliquam domum flat, cujus parietes moveri
facit, et cujus cavernas seu fenestras flando pertransit.
Sed cum homo in tenebras peccatorum velut
vermis in foramen luti se involvit, tunc anima,
quae in venis et in medullis cum omnibus compaginibus
membrorum sita est, quoniam de igne Spiritus
sancti non calet, in viribus suis deficit; et quia
per carnalem naturam jucunda opera habere non
potest, diurnum lumen sanctitatis transiliendo, semper
ingemiscit, et in natura sua quid sit vel unde
venerit obliviscitur. Gemitus vero animae plenus
doloribus existit, cum gustus spiritalis naturae suae
ab ea alienatus fuerit, quia per gratiam Spiritus
sancti non accensa, opera quae corpus ab ea postulat,
licet invita, ad operandum ei consentit. Unde
contra voluntatem suam operando magnam tristitiam
habet, sicut etiam corpus nonnunquam tristitiam
habet cum secundum naturam animae operari
cogitur.

Duodecimus quoque cum magna potentia frigus
habet et terram cum duritia coagulat, et ipsam
cum spuma frigoris totam obtegit et eam taediosam
et laboriosam facit. Quapropter in qualitate ejus
pedes hominis notantur, qui plurima conculcant et
dispergunt, et terram temperant, ne se terra in
altum levare possit, sed super illam stant. Hoc
modo et anima hominis illius qui in ira sua sanguinem
proximi sui effuderit, vel aliam injuriam
rixando ei intulerit, graviter commaculatur, quia
sicut corpus post discessum animae absque omni
calore frigidum manet, sic ipsa sine calore donorum
Spiritus sancti per iram indurata, naturae suae
obliviscitur, in qua coram Deo sanguinea apparet,
quoniam ipsa, quemadmodum Cain in sanguine fratris
sui, a Deo abjecta est. In ira enim hominis sanguis
inundat. Unde et ipse rectis sensibus suis destitutus
quasi insanus efficitur; per irrationabiles irarum
et blasphemiae motus corde et ore ab omni
beatitudine fratrem suum invidendo abscidit, et
quantum potest cogitando et dicendo, omnia bona
illius dispergit, et ideo per malum odii in anima
sua coram Deo homicida est. Ipse enim dentibus
suis super eum frendet, malitiosa verba quae in
corde suo cum odio dictaverat, ei obfundens, et
per duritiam injustorum itinerum nullam dulcedinem
sanctitatis in se habere, nec semen bonorum
operum seminare potest, et pro ista duritia, in qua
assidue moratur, ad coelestia nunquam suspirat.
Unde et qui hujusmodi est a bonis sanctae et purae
scientiae operibus caecus, sanctitatis gaudia quae in
ira sparserat, nunquam habebit, quoniam ipse velut
camelus foedis peccatorum sarcinis oneratus et
pollutus est. Hoc modo qualitates et virtutes mensium
homini coaptantur. Unde et Psalmista inspiratione
mea dicit:

Verba David in psalmo CIII ad haec competentia.

XCIX. &#171;Fecit lunam in tempora, sol cognovit
occasum suum.&#187; Quod sic intellectui patet: Deus
posuit lunam esse temporalem, quatenus omnia
tempora velut mater infantem nutriret, primo quidem
lacte, postea cibo. In defectu enim suo luna
debilis est, unde et velut lacte tempora lactat; in
augmento autem suo quasi solido cibo illa nutrit.
Solem vero Deus super terram lucere, et se sub
terra abscondere constituit. Quapropter in die super
terram lucet, quemadmodum homo in die apertis
oculis vigil est, et in nocte sub terra est, ut etiam
homo in nocte clausis oculis dormit. Sic homo terrenus
secundum ima in carne est, et coelestis secundum
altitudinem coeli in anima existit, et tempora
temporum novit, quia per haec omnia vivus
movetur.

Quod homo ad imaginem Dei creatus, et quasi alter
Dominus super tribunal terrae sedens, omnique
creaturae propter se factae imperans, plenum ipsius
Dei opus sit, et ei valde placeat; et quod alter
sexus ad adjutorium et consolationem alterius factus
sit, virque divinitatis, et mulier humanitatis
Christi formam teneat.

C. Cum autem Deus hominem inspexit, valde bene
ei placuit, quoniam secundum tunicam imaginis
suae, et secundum similitudinem suam illum creaverat,
quatenus per tubam vocis rationalis omnia
miracula ejus pronuntiaret. Homo enim plenum
opus Dei est, quia Deus per eum cognoscitur, et
quoniam Deus omnes creaturas propter illum creavit,
eique in osculo veri amoris per rationalitatem
ipsum praedicare et laudare concessit. Sed ipsi adjutorium
similitudinis suae defuit. Unde et Deus illi
adjutorium, quod speculativa forma mulieris fuit,
in qua omne humanum genus latuit, quod in vi
fortitudinis Dei producendum erat, sicut et primum
hominem in vi fortitudinis suae profecerat.
Vir itaque et femina sic ad invicem admisti sunt,
ut opus alterum per alterum est, quia vir sine femina
vir non vocaretur, nec femina sine viro femina
nominaretur. Femina enim opus viri est, et
vir aspectus consolationis feminae est, et neuter
eorum absque altero esse posset. Et vir divinitatem,
femina vero humanitatem Filii Dei significat.
Homo itaque super tribunal terrae sedet, omnique
creaturae imperat, illaque in disciplinatu illius
existens ei subdita est, et ipse super omnes creaturas
est, sicut David inspiratione mea loquitur dicens:

Verba David in psalmo CIX, et expositio eorumdem
verborum quomodo de Incarnatione et potestate
Christi, et in subjectione inimicorum ejus intelligenda
sint.

CI. &#171;Dixit Dominus Domino meo: Sede a dextris
meis, donec ponam inimicos tuos scabellum
pedum tuorum.&#187; Quod sic intellectui patet: Dicat
ergo homo: Dixit ille qui Dominus et Pater omnium
est Filio suo incarnato, cui a Patre data est
omnis potestas in coelo et in terra, ita ut Dominus
meus sit, qui homo peccator sum: &#171;Dominare
sedens a dextris meis,&#187; id est dominare homini,
qui dextra mea est, quoniam omnes creaturas ei
subjugavi; illumque per fidem tibi subjice, ita ut
idola deserat, et ad Creatorem suum, videlicet verum
Deum, se convertat. Hoc autem facies, quandiu
ponam rebelles, qui inimici tui per incredulitatem
sunt, scabellum vestigiorum tuorum, quia
illos in perpetuum tibi subjugabo, faciamque ut
adorent vestigia pedum tuorum. Nam cum ab infidelitate
sua conversi fuerint, te verum Deum cognoscent.
Sic Deus per Verbum suum omnes creaturas
produxit, idemque Verbum carnem in homine
induit, qui dextra Dei est, quoniam comprehensio
potentiae ipsius existit. Idem quoque Verbum, quod
Filius Patris est, dominando super hominem sedet,
donec impleatur numerus fratrum suorum, quod
in novissimo die erit, et tunc diabolica turba cum
sequacibus suis velut scabellum quod etiam post
ultimum tempus mundi est, ei subjicietur, et tunc
videbitur et cognoscetur quis et qualis Dominus
ipse est, quoniam ipse Satanas sicut scabellum tunc
conculcabitur et omnino dissipabitur.

Quia homo signis omnipotentiae Dei per quinque sensus
insignitus auctorem suum in trinitate unum,
et in unitate trinum cognoscere et venerari debeat,
a quo ad hoc et conditus et post lapsum reparatus
est, ut et dominus mundi esset, et decimum in coelis
chorum faceret.

CII. Dominus etenim in coelo in potentia sua
potenter regnat, et sidera quae per ipsum accenduntur
et reliquam creaturam inspicit. Sic et homo
super sedem, quae terra est, sedet, et reliquae creaturae
dominatur, quia signis omnipotentiae Dei insignitus
est. Signa vero haec quinque sensus hominis
sunt, per quos ex potentia Dei intelligit et sentit
quod trinitatem in unitate, unitatem in trinitate
in Deo venerari per rectam fidem debet; et veneratio
ista ornamentum novem ordinum angelorum
est, de quibus diabolica turba expulsa corruit. Homo
autem decimus chorus est, quem Deus in semetipso
in prima constitutione perditorum angelorum
reparavit, quoniam homo fieri voluit, in cujus
humanitate turris est, in qua illi ambulant qui
in decimo choro sunt. Itaque, ut supradictum est,
Deus in homine tam superiores quam inferiores
creaturas signavit. Qui postquam per spiraculum
vitae, quod est anima, inspiratus est, surrexit, omnesque
creaturas cognovit, ac in animo suo fortissima
dilectione illas amplexatus est.

Quod natura animae ignea et multiplicis efficaciae in
viribus suis sit, quibus et Deum cognoscit, et se
ipsam intelligit vel regit, et corpus suum sensificat
et ad operandum movet.

CIII. Anima vero hominis ignea est, totumque
corpus hominis calefacit ac vivificat; et quoniam
ignea est, homo sanguineus existit. Ventosa quoque
itinera habet, spiramen introrsum in hominem
trahendo et emittendo. Quod cum in hominem trahit,
ille intus siccatur, idque ei valde utile est, quia
caro hominis per siccitatem istam in sanitatem crescit;
cum autem illud emittit, ignis intra hominem
tabescit, caloremque suum educit. Unde et cum
sensualitate totum corpus aedificatur, ita ut homo
vivere possit, et omnes quinque sensus corporis
cum officiis suis regat. Et si calor iste non omitteretur,
ignis animae corpus suffocaret, velut domus
quae igne tota consumitur. Per vires quoque animae
homo carne et sanguine induitur et totus perficitur,
quemadmodum etiam per flatum ventorum
omnes fructus terrae complentur. Sed et per hoc
quod anima ignea est, se Deum habere cognoscit;
et per hoc quod spiritale spiraculum est, se operari
cum corpore posse intelligit. Quapropter et praeceptum
a Deo habet ut opera sua recte operetur, et
ne in vacuum locum aquilonis aspiciat, ubi primus
angelus regnare volebat et periit. Cum enim elatio
proprietatem voluntatis suae congregaverit, ex ea
mox superbia volans velociter ad aquilonem tendit
cum proprietatem voluntatis suae perficit, quocunque
modo voluerit. Elatio autem et volans superbia
aquis similes sunt, quas navis nequaquam pertransire
valet, quia Deo et hominibus molestae sunt
et omnia destituunt. Unde et opera earum defluunt,
nec charitas eas pertransit, quoniam nec diligere,
nec diligi a fidelibus possunt; sed quae non habent
capere volunt, illaque disponendo constituunt super
quae nullam potestatem habent; quapropter in
interitum vadunt. Anima itaque magistra domus corporis
sui est, in qua Deus omnia habitacula quae illa
possessura erat, formavit; nec eam ullus videre potest,
sicut nec ipsa Deum videt, quandiu in corpore
manet, nisi quantum eum in fide videt et cognoscit,
et cum omni creatura quae a Deo processit in homine
operatur, ita scilicet ut sicut apes in vase suo
favum aedificat, sic et homo opus suum velut favum
cum scientia animae, quae quasi liquor est, perficiat.
Et quoniam a Deo missa est, in corde cogitationes
fundat et pectore congregat, quae deinde in caput
et in omnia membra hominis transeunt. Oculos
quoque ipsa penetrat, quoniam fenestrae ejus sunt
per quas creaturas cognoscit, quia rationalitate
plena in solo verbo vires earum discernit. Hinc
etiam homo omne opus suum secundum voluntatem
cogitationum suarum ad unamquamque necessitatem
suam perficit, quia cum ventus scientiae animae
in cerebro movetur, a cerebro in cogitationes
animi descendit, et sic opus voluntatis perficitur.
Anima enim in scientia sua seminat, quod opus cogitationum
compleatur, illudque per ignem animae
coquitur, et in gustum convertitur per quem scienter
probatur. Ipsa etiam refectionem ciborum et
potuum introrsum in hominem ducit, ut caro illius
refocilletur. Nam per vires suas quomodo homo in
omnibus naturis carnis suae crescat et consistat,
disponendo ordinat, viribusque suis viscera illius
replet. Ipsa namque caro et sanguis non est, sed
ista adimplet, ita ut eam secum vivere faciat, quia
rationalis a Deo orta est, qui primo plasmati vitam
inspiravit. Unde anima et caro in duabus naturis
unum opus existunt. Sed et aerem cogitando, calorem
congregando, ignem suscipiendo, aquam immittendo,
ac viriditatem germinando corpori hominis
inducit, quomodo et a prima constitutione
confectum est et supra et subtus, circa et intra
corpus ubique est. Et hoc modo est homo.

Quia Deus secundum opera sua sive ad vitam sive ad
poenam hominem dijudicet, et quod sancta anima
corpore exuta Deum, quem nunc impediente corruptione
carnis non potest, plene videat, diemque
judicii ad recipiendam amabilem vestem suam, hoc
est idem corpus suum, desideranter exspectet, ut in
eo cum angelis contemplatione et laudibus Dei sine
fine fruatur.

CIV. Quando autem homo recta opera facit, elementa
recta itinera habent; sed cum injusta opera
perficit, elementa cum poenali afflictione super se
inducit. Corpus enim secundum desiderii sui voluntatem
cum anima operatur, et Deus hominem secundum
opera sua sive ad vitam sive ad poenam
dijudicat. Et anima in totum corpus cogitando loquendo
et suspirando defluit, quemadmodum ventus,
qui in aliqua domo ubique flatus suos emittit.
Sed quandiu corpus cum anima in homine operatur,
ille localis et gravis est, nec a terra se levare
potest; cum vero corpus cum vivente anima renovabitur,
scilicet post novissimum diem, tunc levis
et volatilis erit quasi avis quae pennas habet. Ipsa
quoque dum in corpore est Deum sentit, quoniam
ab eo venit, et quandiu in creaturis officialis est,
Deum non videt; sed postquam ab ergastulo corporis
educta ante conspectum Domini venerit, tunc
cognoscet quid ipsa sit, et quid ei adhaeserit dum
in corpore maneret. Et quia tunc gloriam magni
honoris sui sciet, habitaculum suum reposcet quatenus
gloriam suam secum sciat. Unde et inhianter
novissimum diem exspectabit, eo quod amabili
veste, scilicet corpore suo, nudata est, in quo cum
angelis gloriosam faciem Dei pleniter videbit, videlicet
cum illud receperit. Quod postquam evenerit,
angeli denuo in laudibus accenduntur, sicut in primo
die per victoriam praelii sui accensi sunt. Nam
post novissimum diem in laudibus Dei perficientur,
cum nova miracula operis Dei, quod homo est, laudabunt,
et cum citharam gloriosae jucunditatis
exinde percutient, nec in hoc taedio afficientur, nec
deficient, nec finientur. Et sicut in vultum Dei sine
defectu semper aspicere desiderabunt, sic etiam
nunquam cessabunt quin opera Dei in homine semper
mirentur. Itaque, ut supra dictum est, talis est
forma hominis cum corpore et anima, opus etiam
Dei cum omni creatura existens, quemadmodum
Joannes spiritu meo inspiratus scripsit dicens:

Expositio capituli primi Evangelii secundum Joannem,
ab eo loco ubi scriptum est: &#171;In principio
erat Verbum,&#187; usque ad id, &#171;plenum gratis et veritatis.&#187;
In qua scilicet expositione tractatur de
aeternitate Verbi Dei, de creaturis quomodo in arte
Creatoris sine coaeternitate ipsius erant antequam
essent in se ipsis. De creatione angelorum et ultione
zeli Dei in apostatas spiritus, de consilio faciendi
hominis ad imaginem Dei, et quomodo vis
potentiae, et lux sapientiae Conditoris in opificio
humani corporis resplendeat. De Incarnatione Dei
et verbis doctrinae, et exemplis justitiae, quae mundo
edidit. Item de reparatione lapsi hominis et felicitate
ejus post hanc vitam.

CV. &#171;In principio erat Verbum.&#187; Quod sic intellectui
patet: Qui sine initio sum, et a quo omnia
initia procedunt, et qui Antiquus dierum sum dico:
Ego per memetipsum dies sum qui a sole nunquam
processi, sed de quo sol accensus est. Ego etiam
ratio sum quae ab alio non sonuit, sed ex qua omnis
rationalitas spirat. Ad intuitum igitur faciei
meae specula feci, in quibus omnia miracula antiquitatis
meae quae nunquam deficient considero,
ac eadem specula in laudibus concinentia paravi,
quia vocem ut tonitruum habeo cum qua totum
orbem terrarum viventibus sonis omnium creaturarum
moveo. Haec ego Antiquus dierum facio,
quoniam per Verbum meum, quod sine initio semper
in me fuit et est, quemdam magnum lucidum,
et cum eo innumerabiles scintillas, scilicet angelos,
prodire jussi, qui ut in lumine suo evigilaverunt,
mei obliti sunt, et sicut ego sum esse voluerunt. Et
ideo in magno tonitru ultio zeli mei, in praesumptione
quia mihi contradixerunt, illos dejecit, quia
solummodo unus Deus est, et alius esse non potest.
Unde parvum opus, quod homo est, in me dictavi,
et illud ad imaginem et similitudinem meam feci,
ita ut in aliquo secundum me operaretur, quoniam
Filius meus in homine indumento carnis operiendus
erat. Illud quoque de rationalitate mea rationale
institui, et in eo possibilitatem meam signavi,
sicut rationalitas hominis in arte sua per nomina
et per numerum omnia comprehendit, quia homo
nullam rem alio modo nisi per nomina discernit,
nec multiplicitatem rerum nisi per numerum cognoscit.
Angelus etiam fortitudinis sum, quoniam
angelicis agminibus per miracula me annuntio, et
quia omnibus creaturis in fide me ostendo, ubi me
creatorem esse cognoscunt, sed tamen a nullis perfecte
pronuntiari possum. Homo quippe vestimentum
illud est, quo Filius meus circumamictus in regali
potentia, se Deum omnis creaturae et vitam
vitae ostendit. Sed agmen angelorum qui regali potentiae
illius specialiter adsunt, nemo praeter Deum
dinumerare potest, nec illos qui eum Deum omnis
creaturae singulariter profitentur, ullus ad finem
producere valet, nec eos qui ipsum vitam omnis
vitae specialiter vociferantur, ulla lingua sufficit determinare.
Unde beati sunt qui cum illo habitant.

Deus autem omne opus suum in forma hominis
designavit, ut praedictum est, sicut etiam hic per
quaedam exempla in ipso demonstratur. Nam in
circulo cerebri hominis dominationem suam ostendit,
quia cerebrum corpus totum tenet et regit;
et in crinibus capitis ejus possibilitatem suam, quae
ornamentum ipsius est, designat, quemadmodum
crines caput ornant. In superciliis quoque oculorum
illius fortitudinem suam demonstrat, quoniam
supercilia tutamen oculorum hominis sunt, ita ut
quaeque nociva ab eis avertant, et decorem faciei
ostendant et ut pennae ventorum sunt, quibus illi
sublevantur et sustentantur, velut avis quae pennis
suis interdum volat, interdum a volatu cessat, quoniam
de fortitudine Dei ventus flat, et flatus venti
pennae ipsius sunt. Sed et in oculis hominis scientiam
suam, per quam omnia praevidet et praescit,
declarat, quia plurima in se ostendunt, quia lucidi
et aquosi sunt, quemadmodum umbra aliarum creaturarum
in aqua apparet. Homo enim in visu omnia
cognoscit et discernit, et si visu careret, in his
velut mortuus esset. In auditu etiam ejus omnes
sonos laudum secretorum mysteriorum et angelicorum
agminum, in quibus ipse Deus laudatur,
aperit, quoniam indignum esset si nonnisi per se
cognosceretur, cum homo ab homine in auditu cognoscatur,
ubi etiam in semetipso omnia intelligit,
et velut inanis esset, si auditu careret. In naribus
autem sapientiam, quae odorifera ordinatio in omnibus
artibus est, ostendit, ita ut homo per odorem
cognoscat quid sapientia ordinet. Odoratus
enim in omnibus dilatatur illa trahendo quatenus
sciat quae et qualia ea sint. Sed per os hominis
Deus Verbum suum, per quod omnia creavit, designat,
sicut etiam ore omnia sono rationalitatis proferuntur,
quia homo plurima profert sonando, quemadmodum
Verbum Dei creando in amplexione charitatis
fecit, ita ut operi suo nihil necessarium desit.
Et sicut genae et mentum ori circumposita
sunt, sic eidem Verbo cum sonuit illud principium
omnis creaturae afficit, cum omnia creata sunt, et
sic: &#171;In principio erat Verbum, et Verbum erat
apud Deum, et Deus erat Verbum.&#187; Quod sic intellectui
patet: In principio incoeptionis illius, cum
voluntas Dei ad pariendum facturam creaturarum
se jam aperuit, quae sine initio in ipso fuit, quatenus
se non aperuisset, erat Verbum absque principio
illius incoeptionis, &#171;et Verbum erat apud
Deum,&#187; sicut verbum in rationalitate est, quoniam
rationalitas verbum in se habet, et in rationalitate
est verbum, et haec a se divisa non sunt. Nam sine
principio ante principium creaturarum, et etiam
in principio ipsarum erat Verbum, et idem Verbum
ante principium, et in ipso principio creaturarum
erat apud Deum, et nullo modo Deo divisum,
quoniam Deus in verbo suo voluit ut Verbum suum
omnia crearet, sicut ante saecula praeordinaverat.
Et quare dicitur Verbum? Quia cum sonante voce
omnes creaturas suscitavit, et eas ad se vocavit.
Nam quod Deus in verbo dictavit, hoc Verbum sonando
jussit, et quod Verbum jussit, hoc Deus in
verbo dictavit. Et ita Deus erat Verbum. Verbum
enim in Deo fuit, et Deus in illo omnem voluntatem
suam secreto dictavit, et verbum sonuit, et
omnes creaturas produxit et sic Verbum et Deus
unum sunt. Cum autem verbum Dei sonuit, omnem
creaturam quae ante aevum in Deo praeordinata et
disposita fuit ad se vocavit, et per vocem ejus omnia
ad vitam suscitata sunt, sicut etiam in homine
designavit, qui Verbum in corde suo occulte dictat
antequam illud emittat, quod in emissione secum
est, et sic dictatus verbi in verbo est. Quando
enim verbum Dei sonuit, idem verbum in omni
creatura apparuit, et idem sonus in omni creatura
vita fuit. Unde etiam de eodem verbo rationalitas
hominis opera sua operatur, et de eodem
sono opera sua sonando, clamando et cantando
profert, quia per acumen artis suae in creaturis
citharas, et tympana sonando sonare facit, quoniam
homo secundum Deum per viventem animam
rationalis est, et anima ejus cum calore suo carnem
ad se trahit, in qua prima figura digiti Dei
quam in Adam formaverat apparet, et quam eadem
anima vivificando, et plenitudine sua in incremento
replendo pertransit. Caro enim sine rationali anima
se non movet, anima autem carnem movet et
vivere facit. Nam caro rationali animae adest, quemadmodum
omnes creaturae Verbo adsunt. Quapropter
hominem in voluntate Patris creavit. Sed quemadmodum
homo sine connexionibus venarum homo
non esset, sic etiam sine creaturis vivere non posset;
et quia mortalis est, operi suo vitam non praestat,
quoniam ipse incipiens vita a Deo est; Deus
autem operi suo vitam dat, quia ipse vita sine incoeptione
vitae est.

&#171;Hoc erat in principio apud Deum,&#187; scilicet in
principio illo de quo Moyses servus meus per me
inspiratus loquitur dicens: &#171;In principio creavit
Deus coelum et terram (Gen. I),&#187; quia Verbum quod
sonuit fiat, sicut etiam ibidem scriptum est, &#171;Dixitque
Deus: Fiat lux,&#187; erat in eodem in principio cum
creatura a Creatore initium acciperet apud Deum,
id est in una aequalitate divinitatis, quoniam istud
Verbum quod apud Deum est, illi aequale in divinitate
est, videlicet quia Verbum quod in Deo est,
a Deo inseparabile est et consubstantiale illi existit.
Sic omnia per ipsum facta sunt, quoniam cunctae
creaturae per Verbum Dei, ut Pater voluit, factae
sunt, quia nullus Creator est nisi solus Deus. Omnia
enim utilia quae res formatae et vitales sunt, per
ipsum factae sunt. Ipse etiam in brachiis hominis et
in juncturis illis adhaerentibus fortitudinem firmamenti
cum signis suis, quae ipsum firmamentum
sufferunt et regunt, ostendunt, quemadmodum brachia
cum juncturis articulorum suorum dominationem
et operationem totius corporis manifestant.
Nam etiam dextra ut auster, et sinistra ut aquilo
sunt, qui firmamentum sunt ne procedat ultra quam
positum est, ut scriptum est. Et in his omnibus inter
nos et vos chaos magnum firmamentum est,
scilicet ne tenebrae lucem exstinguant, et ne lux tenebras
expellat. &#171;Et sine ipso factum est nihil,&#187;
quoniam sine Verbo Dei facta est nulla creatura,
quia per Verbum Dei omnis creatura, tam visibilis
quam invisibilis, facta est, quae in illa essentia, videlicet
viventis Spiritus, aut viriditatis aut virtutis
subsistit; et sine ipso non factum est aliquid, praeter
malum quod a diabolo est, et ideo ab oculis Dei
projectum ad nihilum deductum est, quoniam solummodo
unus Deus est, et alius non est. Rationalis
quoque homo, in quem possibilitas operandi a Deo
posita est, peccatum fecit, quod in nihilum ducitur,
quia a Deo creatum non est, et huic nihilo
Deus inexterminabiles tenebras posuit, quoniam
fugiendo lumen recusavit. Sed &#171;quod factum est
in ipso vita erat,&#187; quia omnia quae creata sunt, in
ipsius Creatoris ratione apparuerunt, quoniam in
praescientia ejus fuerunt, non tamen illi coaeterna,
sed ab ipso praescita et praevisa ac praeordinata.
Deus enim unica vita est, quae non accepit initium
vitae illius, quae initium habet. Quapropter omne
&#171;quod factum est in ipso vita erat,&#187; quia ab eo
praescitum fuit; et Deo vivebat, ita ut Deus nunquam
recordationem illius habere coeperit, quoniam
illud nunquam oblivioni tradiderat, quia in praescientia
ejus erat, quamvis in formis suis nondum
temporaliter fuisset. Nam sicut non est quin Deus
sit, sic non est quin per ipsum opera illa in creaturis
procederent, quae in sapientia ejus praescita et
praeordinata fuerant. Et sicut hoc quod in creatione
factum est, in Deo vita sine exstinctione fuit, quia
creandum erat, ubi factae creaturae nihil deerat,
quin plenitudinem profectus sui in crescendo haberet,
ita etiam quae homo operatur, ipsi vita sunt ei
ad vitam succurrendo, quia in ipsis subsistit et perficitur.
Sed et quoniam Deus sine initio et sine fine
plena vita est, ideo etiam opus suum in ipso vita
est, quod in hoc nullo modo illudetur, quemadmodum
et Deus in pectorali loco hominis designavit,
ubi homo desiderando, componendo et ascendendo
unamquamque rem, scilicet bonam et malam, in cogitationibus
suis congregat, considerans quid sibi
placeat vel displiceat, quia quod sibi placet cum
gaudio conservat, quatenus ei vitam retineat, et
quod sibi displicet indignando a se projicit, ne vitam
ejus laedat. Sic omne quod Deus fecit, in ipso
vita est, quoniam illud a Deo vitale in natura sua
est. Unde et sicut Verbum Patris carnalem vitam
hominibus dedit cum eos creavit, ita etiam cum
tunicam suam induit, spiritalem vitam eis ostendit,
quatenus per alienam vitam, et non secundum carnem
incedendo in turbas spiritalium se dilatarent,
et ita utrumque populum in manu sua tenet, quoniam
ipse Filius Dei, Deus et homo est. Spiritalem
quippe populum in amore complectitur, quia Filius
Dei est; saecularem autem secundum justitiam habet
qua dictum est: &#171;Crescite et multiplicamini
(Gen. I),&#187; quoniam Filius hominis est.

&#171;Et vita erat lux hominum,&#187; quoniam vita quae
creaturas suscitaverat, vita vitae hominis, quia per
eam vivit, existens, ratione et scientia lucem hominibus
dabat, in qua Deum fide aspicerent, eum
Creatorem suum agnoscentes, et ipsa luce ita perfusi,
quemadmodum lux diei mundum illuminat.
Homo enim alas scientiae per coelum intelligit,
quod solem et lunam producit, quia dies scientiam
bonam, nox malam demonstrat, velut sol diem, luna
noctem manifestat. Et ut homo cum creaturis sine
luminibus istis in officio vitae suae velut caecus esset,
et ut corpus ejus sine spiritu vivere non posset, sic
etiam homo sine alis scientiae quid esset non intelligeret.
Unde &#171;lux in tenebris lucet,&#187; quemadmodum
lux diei per lunam in nocte lucet, quatenus
homo in bonis operibus mala opera cognoscat, quae
a luce separata sunt, quoniam bona scientia ratio
ne suffulta malam reprehendit, et eam a se expellit.
&#171;Et tenebrae eam non comprehenderunt,&#187; velut
nox diem obnubilare non potest, quia malum hoc
illud quod bonum est nec scire nec intelligere vult,
sed illud fugit. Haec Deus in corde hominis declarat,
quod vita et firmamentum totius corporis est, et
totum corpus sustentat, quia in corde cogitatio hominis
ordinatur et voluntas pascitur. Unde et voluntas
quasi lux hominum est, quoniam sicut lux omnia
penetrat, sic et voluntas in eo quod desiderat
abundat, atque in eodem desiderio suo, quod pro
luce sibi computat, in tenebras malorum operum
quae perficere vult saepe ambulat. Sed &#171;tenebrae&#187;
eamdem voluntatem ita &#171;non comprehendunt,&#187;
ut illi scientiam boni abstrahere possint, quin bonum
sciat, quamvis hoc non faciat.

&#171;Fuit homo missus a Deo,&#187; qui gustum humi
non habebat, quia missus a superno Creatore et
non ab homine fuerat, quoniam calor Verbi Dei
ariditatem carnis illorum qui eum genuerunt, viridem
fecerat, ita ut etiam caro ipsius in plurimis
operibus velut aliena consuetudine in peccatis nascentium
esset. Nam qui eum genuerunt per gratiam
Dei attacti, ipsum procrearunt, et ita per gratiam
Dei processit in testimonium Filii Dei missus. Unde
et angelus Joannem eum nominavit. &#171;Cui nomen
Joannes erat,&#187; quia opera quae fecit nomini ipsius
concordabant, quoniam gratia Dei ipsum praeveniendo
et subsequendo confortaverat. Gratia enim
Verbi, quod Deus est, Joannem misit motione vicissitudinum
morum illorum, qui in vicissitudinibus
hominum in peccatis nascentium mundavit, et
ob hoc quamdam stabilitatem secundum rectitudinem
spirituum habuit, qui nec vicissitudinem morum
hominum habent, nec peccare desiderant.
Deus autem, qui mirabilis existit, ad ventrem hominis
miracula quae in Joanne fecit, conformat.
Venter enim vires creaturarum quas recipit et
emittit postulat, ut de succo earum sicut Deus constituit
pascatur. Sed tamen in omnibus creaturis,
scilicet in animalibus, in reptilibus, in volatilibus,
et in piscibus, in herbis et in pomiferis quaedam occulta
mysteria Dei latent, quae nec homo, nec alia
ulla creatura scit aut sentit, nisi quantum eis a
Deo datum est. Joannes autem mirabiliter ad elementa
missus est, et mirabiliter ab eis pastus est,
et sicut quodam modo a consuetudine peccati abstractus
erat, sic quoque per abstinentiam mirabiliter
de elementis vixit. Et ipse purus homo digne
et laudabiliter nuntius ante occultum Filium Dei
fuit, per quem mundus cum innumerabili numero
positus est, et omnes creaturae creatae sunt. Quod
etiam per ventrem designatur, quia sicut mundus
omnia capit, ita et venter alias creaturas in comestione
in se recipit. Sed et quemadmodum omnis
creatura a Deo processit, sic et Adam omnes homines
in forma sua portavit, quibus Dei Filius
vera pascua subministravit, cum hominem in humanitate
sua portavit. &#171;Hic venit in testimonium ut
testimonium perhiberet de lumine, ut omnes crederent
per illum,&#187; quoniam Joannes in mirabilibus
rebus per consuetudinem carnalis nativitatis mirifice
homo factus et mirabilis homo existens, venit
divina dispensatione in testimonium mysteriorum
Dei, ut testimonium per virtutes quae in ipso operabantur
perhiberet de lumine, scilicet de Deo, de
quo omnia lumina accenduntur, ut omnes qui per
Spiritum sanctum ignei sunt crederent Deo per
testificationes illius, quas mirabiliter proferebat.
Venit itaque testando divinitatem, humana forma
indutam. Et sicut ipse in arida natura quantum ad
ipsam sine viriditate natus est, sic Filium meum
ex Virgine Maria sine peccato natum dixit. &#171;Hoc
ideo volui, quatenus per miraculum istud quod in
Joanne operatus sum, homines miraculis Filii mei
crederent.&#187; Et sicut in Joanne testimonium hoc
apparuit, sic etiam in femoribus hominis verum
testimonium declaratum est, quae testimonium omnium
nascentium sunt, et propago totius corporis
sui quod videt, palpat, cogitat et optat, et in scientia
sua omnia computat quae operatur. Nam homo
miraculum Dei est, et ideo justum est ut mirabilibus
Dei testimonium det. &#171;Non erat ille lux, sed
ut testimonium perhiberet de lumine,&#187; quia Joannes
non fuit illa lux quae nunquam dividitur, nec
mutatur, videlicet quae Deus est. Sed venit a Deo
missus, quatenus testimonium daret de illo qui verum
lumen existens, omnia lumina accendit, quoniam
Deus absque omni indigentia necessitatis
ullius in se et per se est, quia ipse omnia in omnibus
facturus erat. Unde et in omni factura operis
sui est. Hinc etiam Joannes testificatum testimonium
de Christo nuntiavit, quoniam ut pomum
testis est radicis qualis sit, sic ipse in mirabilibus
Dei surrexit. Quapropter et mirabilia ejus testificatus
est. Homo autem designatum opus et lumen
a Deo est, quod vivere incipit, et in carne quandoque
deficiet, et exinde Deo testimonium perhibet,
quia Deus sic non est.

&#171;Erat lux vera,&#187; quae nunquam umbra ulla
obumbrata est, et cui nunquam tempus serviendi
vel dominandi, minuendi seu augendi datum est;
sed quae ordinatio omnis ordinationis et lux omnis
luminis est, et ex se lucens. Deus enim nunquam
in aliquo mane, in ulla aurora surrexit, sed ante
aevum semper fuit. &#171;Quae illuminat omnem hominem
venientem in hunc mundum,&#187; quoniam haec
lux cum spiraculo vitae perfundit omnem hominem
carnem et ossa habentem, et in praesentem mundum
crescentis et deficientis mutabilitatis per ortum
incoeptionis venientem, ut quando sol cum
luminaribus suis eum susceperit, creaturas aspiciat
et cognoscat. Deus enim per viventem scintillam
animae primum hominem suscitavit, quem de limo
formavit, ita ut ille per eamdem animae scintillam
de limo caro et sanguis factus sit. Unde et in posteris
ipsius cum spuma per naturam hominis mulsa
fuerit, per igneam scintillam animae caro et sanguis
pleniter efficitur, quia, si hoc modo per calorem
animae non suscitaretur, caro et sanguis pleniter
non efficeretur, quemadmodum materia primi
hominis limus permansisset si per animam mutatus
non fuisset. Nam sicut per aquam et ignem panis
ex farina efficitur, sic etiam per ignem animae caro
et sanguis fit. Homo enim quasi lux aliarum creaturarum
in terra commorantium est, quae multoties
ad ipsum currunt, et qui eum multo amore lambunt.
Unde etiam et homo a creatura in cujus
amore ardet, ea vult, diligenter saepius inquirit.
Creatura autem quae hominem non diligit ipsum
fugit, et omnia quae ad eum respiciunt conculcat
et dissipat, quoniam timore ejus perterrita, ipsum
esse moleste fert, et ideo multoties eum invadit
quatenus ei vitam excutiat. &#171;In mundo erat,&#187;
cum regale indumentum de carne Virginis induit,
ubi sancta Divinitas in uterum illius se reclinavit,
quia in aliena natura homo factus est, et non sicut
alius homo, quoniam caro ipsius per sanctam divinitatem
inflammata est. Quapropter post novissimum
diem, cum quilibet homo transfiguratus fuerit,
animae electorum corpora sua per fidem in coelum
levabunt, quae prius in mundo erant. Haec
Deus per semetipsum in virtute sua faciet, quam
nulla creatura exterminare potest, quia tunc homo,
ut praedictum est, carne induetur, et ossa ipsius
medulla implebuntur, sed ampli . . . . . . . si cibi
et potus et vita non deficiet, quoniam tunc in viribus
divinitatis sine omni vicissitudine diversitatis
procedet, quia in bono membrum Christi est, qui
in mundo multas passiones et plurima opprobria
sustinuit, quamvis Filius Dei esset. Quod diabolus
omnis fallaciae inventor scire non potuit, qui initium
habuit, et illum cum omnibus membris suis,
quae Deum respuunt, negare festinavit; sed tamen
quin homo in indeficientem vitam elevaretur impedire
non potuit.

&#171;Et mundus per ipsum factus est,&#187; ita ut mundus
ab ipso, non ipse a mundo exortus sit, quoniam
creatura per Verbum Dei processit, scilicet
quidquid creaturarum, tam invisibilium quam visibilium,
est, quia quaedam sunt quae nec videri nec
tangi possunt, quaedam autem et videntur et tanguntur.
Sed homo utrumque in se habet, animam
scilicet et corpus, quoniam ad imaginem et similitudinem
Dei factus est. Unde et verbo jubet, ac
manibus operatur. Sic Deus hominem secundum se
ordinavit, quia Filium suum de homine incarnari
voluit. &#171;Et mundus eum non cognovit,&#187; quoniam
filii mundi, videlicet qui mundum sequuntur, propter
caecitatem ignorantiae suae ipsum venientem nescierunt,
nec eum operantem cognoverunt, quemadmodum
infans scientiae et operationis nescius est.
Quapropter et hic in femore ac in genibus hominis
Deus ignorantem infantiam incredulorum demonstrat,
quia sicut infans incedere non potest, quoniam
et medullae et ossa ejus nondum firmata sunt,
eo quod per lac et per mollem cibum alatur; et
quoniam sine cruribus et sine pedibus per femur ac
per genua adultus homo incedere non valet, ita
cum scientia et sensus incredulorum ab igne sancti
Spiritus vacui erant, per quem Deum agnoscere debuerant,
in via rectitudinis ambulare non poterunt.

&#171;In propria venit,&#187; quia mundum creaverat, et
quoniam humanam carnem induerat. Unde et omnes
creaturae ipsum ostenderunt, ut nummus dominum
suum ostendit. Nam Deus mundum creavit,
quem homini tabernaculam praeparare voluit; et
quia hominem induere voluit, idcirco eum ad imaginem
et similitudinem suam fecit. Quapropter
omnia ipsius propria erant. &#171;Et sui eum non receperunt,&#187;
scilicet qui sui erant quoniam eos creaverat,
quia eos specialiter ad imaginem suam fecerat;
sed tamen eum neglexerunt, ubi eum Factorem
suum esse non cognoverunt, et ab ipso solo
se creatos non intellexerunt. Increduli namque humanitatem
illius non receperunt, nec propter obcaecationem
incredulitatis suae Deum in humana
forma cognoverunt. Unde et in cruribus hominis
juventus ipsius designatur, quae stulta et inutilis
est, ubi viriditates et flores et aliam creaturam
attendit, et ubi sapientiorem se aliis existimat,
quia medulla et ossa ejus tunc pleniter firmata sunt.
Sic Judaei et pagani fecerunt, qui vanitatem saeculi
diligentes, se putabant scire quod nesciebant, et
esse quod non erant, et illum qui eis carnem et
spiritum dederat, per fidem non attenderunt. Quemadmodum
enim juventus in creaturis decepta delectatur,
ita mundus tunc in vanitate conversabatur;
et ideo necessarium fuit ut Deus illis se
ipsum ostenderet, et eos ad se colligeret, sicut
etiam asinam et pullum ejus absolvi et sibi adduci
jussit, ubi se ipsum cum lege veritatis super eos
posuit.
&#171;Quotquot autem receperunt eum, dedit eis potestatem
filios Dei fieri,&#187; quoniam omnibus hominibus
utriusque sexus qui eum receperunt credendo
eum esse Deum et hominem, quia Deus primum
fide capitur, deinde quod Deus homo factus
est recipitur, dedit potentia sua potentialiter potestatem
hanc, ut propria voluntate sua filii Patris
sui in coelesti regno fiant, id est ut participationem
regni sui haeredes haereditatis ejus facti secum habeant,
et hoc ea potestate qua filius haeres patris
sui existit. Nam quia eum Deum et Creatorem suum
cognoverunt, et eum charitate amplexi et fide osculati
sunt, et omnia sua ab eo diligenter et caute
sciscitati sunt, ros Spiritus sancti in eos cecidit,
ita ut tota Ecclesia ab eis germinare et fructum
supernorum gaudiorum proferre incoeperit. Quapropter
datum est eis ut per virtutem verae fidei filii
Dei sint. &#171;His qui credunt in nomine ejus,&#187; istis
qui fidem hanc credendo habent, quod in nomine
ipsius per baptismum salvi fiant, participatio coelestis
regni datur, quoniam omnia opera sua in ardenti
amore quasi Deum videant faciunt, et non in
umbra fidei nomen Dei sine operibus colendo ubi
deos alienos abjiciunt, qui se ipsos facere non possunt,
et a se ipsis non sunt, sed qui socii hominum
sunt. Nomen autem hoc, in quo vera credulitas
est, tale est, quod initio caret, et quod per ipsum
omnes creaturae surrexerunt, et quod vita est, per
quam omnis vita spirat. Unde et ab omni creatura
sua adoratur. Secundum autem has tres vires quae
in hoc nomine sunt, omnis creatura quae nomen
habet ex tribus viribus subsistit. Sed et arida et
putrida creatura nomine caret, quoniam vitalis non
est. Nomini autem vitalis creaturae tres vires adsunt,
quarum altera videtur et altera scitur, sed
tertia non videtur. Corpus enim vitalis rei videtur,
et quod gignit scitur; sed unde vitalis fit, nec cognoscitur
nec videtur. Sic et Deus magna mirabilia
per pedes hominis manifestavit, quia sicut pedes
totum corpus sustentant, et quo vult illud portant,
sic etiam fides nomen Dei cum mirabilibus quae et
videri et non videri, et quae cognosci et non cognosci
possunt, fortiter sustinet, ac ubique magnifice
fert. Et corpus hominis et opera ejus videntur;
sed multo plus in ipso est id quod nec videtur nec
cognoscitur. Sed cum tanta obscuritas in homine
sit, quomodo manifestus ille esset qui eum creavit?
Nam hunc nullus hominum in saeculo vivens scire
potest sicuti est.

&#171;Qui non ex sanguinibus, neque ex voluntate
carnis, neque ex voluntate viri, sed ex Deo nati
sunt.&#187; Filius enim Dei dixit: &#171;Quod natum est ex
carne, caro est; et quod natum est ex spiritu, spiritus
est (Joan. III),&#187; quoniam caro de carne in
peccatis concepta nata est; sed quia Deus spiritus
est, per ipsum omnes spiritus orti sunt, nec spiritus
in carnem, nec caro in spiritum vertitur; sed
per carnem et spiritum homo perficitur, alioquin
homo nec esset nec nominaretur. Deus quippe
Adam plasmavit, ut aeternaliter immutabilis viveret;
sed ille inobedientia praevaricatus est consilium
serpentis audiendo. Quapropter et idem serpens
eum omnino periturum existimavit, quod tamen
Deus noluit, qui mundi exsilium illi praeparavit,
in quo filios suos in peccatis concepit et genuit.
Sicque cum omni genere suo mortalis factus,
per conceptam spumam peccati in putredinem vertitur,
usque ad novissimum diem cum Deus hominem
renovabit, ita ut postea immutabili vita, ut
Adam creatus fuit, vivat. Haec autem vita in filiis
qui in peccatis concepti et nati sunt nequaquam
esse potuit; sed in humanitate Filii Dei exorta est,
per quem supernus Pater recordatus est ut hominem
liberaret qui perierat. Isti enim qui per virtutem
bonorum operum filii Dei efficiuntur, hanc
potestatem ut filii Dei sint non habent ex coagulatione
sanguinis parentum, in qua sanguinei sunt,
nec ex voluntate infirmioris carnis quae ad partum
pullulat, nec ex voluntate fortioris partis illius quae
ad gignendum robusta est; sed ex remuneratione
divinae revelationis in ablutione baptismi, et in
ignea effusione Spiritus sancti hoc accipiunt quod
modo ex Deo nascuntur, et haeredes regni ejus efficiuntur.
Deus enim omnia opera sua priusquam
formarentur, praeviderat, quae postea in creatione
formatae formae in se vacuae non remanserunt, sed
vitalia facta sunt. Caro enim sine vita caro non
esset, quoniam cum vita ab ea recesserit, in defectu
deficit. Spiraculum autem quod Deus in Adam
misit igneum et intelligibile ac vita fuit. Unde et
per calorem ejus limus terrae rubicundus in sanguine
factus est Et sicut omnis creatura in praescientia
Dei ante aevum fuit, sic etiam et adhuc
omnes nascituri homines in praescientia ipsius sunt.
Sed homo intelligibilis et sensibilis est; intelligibilis
scilicet quia omnia intelligit, sensibilis quoniam
ea quae sibi adsunt sentit, quia Deus totam
carnem hominis vita implet, cum in eam spiraculum
vitae mittit. Quapropter et praescientiam boni
et mali eligit quod sibi placet, et reprobat quod
sibi displicet. Deus autem considerat quid sibi homo
proponat. Quod si homo sibi illa proposuerit quae
a Deo non sunt, Deus ab eo se subtrahit, et mox
illi occurrunt qui primum malum incoeperunt, videlicet
qui coelum destruere voluerunt, quod Deum
non tetigit, quoniam indecens esset, ut Deus seipsum
destrueret. Si autem homo ad nomen Patris
sui anhelaverit, et illum bono desiderio vocaverit,
angelica praesidia illi aderunt, ne per inimicos impediatur,
et Deus per delectationem desiderii bonorum
operum quasi lac illi suaviter primum immittit,
ac deinde pluviam gratiae suae illi infundit,
per quam de virtute in virtutem fortiter ascendat.
Et hoc modo ille in hujusmodi virtutibus usque ad
obitum suum semper novus est. Sed qui modicum
quid et non magnum facere potest, semper in impetu
vadit, ut idem quod potest perficiat; qui vero
multa et magna facere valet, moderationem in eis
cum temperamento habet. Diabolus enim unum
vult, scilicet, ut animas in mortem seducat, nec
aliud facere quaerit nec facere potest, et vix sustinet
donec illud perficiat quod facere valet. Deus
autem quia in omnibus et per omnia potens est, in
cunctis operibus suis moderationem habet, et cum
temperamento discretionis facit quatenus homo
fortior et promptior in stabilitate bonorum fiat.
Nam unusquisque qui in impetu vadit, multoties in
ruinam se ponit. Sed homo significatio totius honoris
Dei est, quoniam bona scientia quae in ipso
est angelica agmina quae Deo laudabiliter serviunt
demonstrat; mala vero scientia quam habet, potestatem
Dei manifestat, quia Deus illam vicit cum
primum hominem de paradiso expulit. Sic in omni
homine fit, quoniam in illo qui per bonam scientiam
bonum eligendo operatur, bonitas Dei ostenditur;
et in illo qui malum arripiendo illud perficit,
potestas Dei declaratur, quia Deus illud quandoque
dijudicat, quandoque remittit. Homo itaque
hoc modo, ut praedictum est, vita est, et omnia quae
ipsi adhaerent per ipsum vitalia sunt, quoniam
Deus hominem cum omnibus appendiciis suis sub
sole creavit, quatenus in terra solus non sit, quemadmodum
ipse Deus in coelo solus non est, sed in
omnibus coelestibus harmoniis glorificatur. Haec
autem quae in terra circa hominem sunt, cum eo
in terra perdurant, quousque numerus ille impleatur
quem Deus impleri constituit. Post futuram autem
resurrectionem beatus homo non indiget ut
crescat aut ab ullo pascatur, quia in claritate illa
tunc erit quae nunquam transibit nec mutabitur.
Hac namque claritate per sanctam Trinitatem beatus
homo tunc induetur, et illum inspiciet, qui
terminum initii et finis nunquam habuit; et ob hoc
senio et taedio nunquam afficietur, quia etiam semper
et nova psallendo citharizabit. Itaque, ut praedictum
est, per vitam caro vivit, et nisi per vitam
caro plene non esset; et ita caro cum vita, et vita
cum carne unum sunt. Haec Deus attendit quando
in Adam per spiraculum quod in illum misit carnem
et sanguinem roboravit, quoniam carnem illam
tunc inspexit qua induendus erat, et illam in ardenti
amore habuit.

&#171;Et Verbum caro factum est, et habitavit in
nobis.&#187; Verbum enim quod apud Deum aeternaliter
ante aevum erat, et quod Deus erat, per ardorem
Spiritus sancti carnem de utero Virginis assumpsit,
quem ita induit, quemadmodum venae
compago carnis sunt, et ut ipsae sanguinem portant,
et tamen sanguis non sunt. Deus enim hominem
ita creaverat, ut omnis creatura ei serviret.
Unde etiam Deum decuit quatenus indumentum
carnis in homine acciperet. Sic etenim Verbum
carnem induit, scilicet quod Verbum et caro unum
sunt, non tamen sicut alterum in alterum transmutatum
sit, sed unum in unitate personae sint. Sed et
corpus indumentum animae est, et anima cum carne
officia operandi habet. Corpus autem sine anima
nihil esset, et anima sine corpore non operaretur,
unde unum in homine sunt, et homo sinit, et sic
opus Dei, videlicet homo, ad imaginem et similitudinem
Dei factus est. Cum enim spiraculum hominis
a Deo mittitur, idem spiraculum et caro unus
homo efficitur. Verbum autem Dei ex inarata
carne Virginis absque omni calore incendii carnem
assumpsit, ita ut Verbum Verbum sit, et
caro caro, et unum sint, quia Verbum quod sine
tempore ante tempora in Patre fuit, se non immutavit,
sed tantum carnem induit.

&#171;Et habitavit in nobis,&#187; quoniam homo factus
sine peccato ut homo habitat in nobis, humanitatem
nostram non negligens ubi et nos cum spiraculo
vitae hominis sumus ad imaginem et similitudinem
ejus facti. Quapropter et nos in ipso habitamus,
quoniam opus ipsius sumus, et quia in praescientia
sua nos semper habuit, nec nostri oblitus
est. &#171;Et vidimus gloriam ejus,&#187; quia nos qui cum
ipso eramus, specialiter vidimus eum in mirabili
natura absque omni peccato venientem. &#171;Et gloriam
quasi Unigeniti a Patre,&#187; manifestante, quia
mirabiliter ante saecula a Patre natus Unigenitus,
gloriam suam mirabiliter a Patre veniens ostendit,
ubi eum Virgo de ardore Spiritus sancti concepit,
nec operis viri indiguit, cum alius quilibet homo a
viro, scilicet ex patre, cum peccato seminetur. Deus
enim hominem de limo formaverat, et in illum spiraculum
vitae miserat. Unde et Verbum Dei in homine
regale vestimentum cum rationali anima assumpsit,
et illud totum ad se traxit et in eo permansit.
Nam et spiraculum quod in homine anima
nominatur carnem perfundit, et illam pro delectabili
vestimento et decoro ornamento habet. Quapropter
et eum amat, et ipsi consentit, nec tamen
in ea videri potest. Ex natura quoque et ex desiderio
animae homo vestem vitae postulat, et quoniam
Deus nullam creaturam sine viribus vacuam
creavit, ideo homo mirabilia semper operatur. Et
idem Verbum &#171;plenum gratiae et veritatis&#187; est,
quia in plena gratia erat omnis in divinitate creando,
et in humanitate redimendo; et in plena veritate
exstitit, quoniam nullum mendacium iniquitatis
et peccati ipsum tetigit, nec se ipsi associavit,
quia Dominus est qui praelio suo mala vicit,
quae sine ipso nihil sunt. Nam ipsum Verbum, scilicet
verus Dei Filius, plenum est gratia, dando et
remittendo secundum suam misericordiam, qui se
ipsum in divinitate non exinanivit, sed humanitatem
induit; et humanitas ipsius plena est, quoniam
nulla ruga peccati humanae naturae eum tetigit.
Plenus etiam veritatis est, quia dat, remittit et
judicat ut justum est; quod homo non facit, quoniam
in ruga peccatorum conceptus et natus est.
Sic Deus rotundus, rotae similis est, omnia creando
et bona volendo, ac bona perficiendo. Voluntas
enim Dei omnia praeparavit quae Verbum Dei creavit.
Omnis itaque homo qui Deum timet et diligit,
verbis istis devotionem cordis sui aperiat, ac ea et
ad salutem corporum et animarum hominum non
quidem ab homine, sed per me qui sum prolata sciat.

PARS SECUNDA.

VISIO QUINTA.

Visio magnae admirationis, in qua et orbis quinque
distinctus partibus, sed et dimensiones et qualitates
earumdem partium tam lucis et amoenitatis quam
poenarum et tenebrarum horrore refertae; duo quoque
globi, alter sapphirino colore circumdatus,
alter luminosis splendescens radiis cum circumstantiis
suis subtili acumine describuntur.

I. Deinde vidi rotunditatem terrae in quinque partes
distinctam, ita ut pars una ad orientem, altera
ad occidentem, tertia ad austrum, quarta ad septentrionem,
quinta autem in medio istarum esset. Et
ambitus partis orientalis ambitusque partis occidentalis
aequalis mensurae erant, formamque extenti
arcus uterque habebat. Ambitus quoque partis australis
ambitusque partis septentrionalis unius mensurae
existentes, longitudini et latitudini priorum
duarum partium adaequabantur, excepto quod in
interioribus finibus suis propter arcuatos interiores
fines earumdem priorum duarum partium quasi
truncati videbantur, formamque extenti arcus praeter
ipsos truncatos interiores fines suos imitabantur.
Nam hae utraeque partes, scilicet pars australis,
parsque septentrionalis in tres partes distinguebantur,
quarum duae mediae ipsarum partium unius
formae uniusque mensurae erant. Reliquae quatuor
etiam, quae finetenus erant, aliam sed tamen parem
sibimet formam, paremque distinctionem habebant,
atque longitudini et latitudini earumdem duarum
mediarum partium aequales existebant, excepto quod
in interioribus finibus, suis constrictiores, in exterioribus
vero latiores caeteris duabus videbantur,
secundum quod supradicta pars orientalis parsque
occidentalis in utrisque finibus suis, ut praefatum
est, se incurvando, hinc constrictius, hinc largius
spatium istis concedebant. Quinta autem pars priorum
partium, quae in medio omnium istarum erat,
in quadrata forma apparebat, atque alibi ardore,
alibi frigore, alibi autem temperamento aeris perfusa
erat. Et praedicta pars orientalis multa claritate
lucebat; occidentalis autem quadam tenebrositate
obtecta tenebrescebat; australis vero, quae
tribus distinctionibus distinguebatur, duas distinctiones,
quae finetenus erant, plenas quibusdam poenis
habebat. Tertiam autem, quae medio videbatur, non
quidem poenis, sed aliis quibusdam monstruosis
terroribus horrendam demonstrabat. Quod et septentrionalis
pars, tres etiam separationes habens,
in duabus extremis separationibus diversis poenis
abundantibus, et in media quamplurimis horroribus
sive poenis horrenda ostendebat. Sed versus orientem,
supra praefatam terrae rotunditatem, in quadam
altitudine videbam globum rubeum circulo sapphirini
coloris circumdatum, a cujus dextra et sinistra
parte utrinque duae alae procedebant, quarum altera
earumdem duarum partium ab utraque parte ejusdem
circuli sursum in altum se extendebat, ita ut
ambae in summitate sua se recurvando ad invicem
respicerent; altera vero ab eisdem partibus deorsum
usque ad medietatem praedictae rotunditatis terrae
descendebat, ita ut eaedem alae eamdem mediam
rotunditatem extra firmamentum circumamplectendo
tegerent. Et ab eadem medietate rubeus
circulus in modum arcus se extendens, totam exteriorem
partem occidentis, nec non et quasdam
distinctiones quae extra rotunditatem illius erant,
comprehendebat, scilicet a termino praefatae australis
alae circa occidentem, usque ad terminum septentrionalis
alae se retorquendo. Ab ipsa autem
rotunditate versus orientem inter praefatas alas
quasi aedificium sursum usque ad supradictum globum
ascendens apparebat, et ab eodem globo sursum
usque ad medietatem praedictarum alarum velut
platea extendebatur, supra quam quasi stella candida
radiabat.

Et deinde inter summitatem earumdem alarum
velut globus igneus quosdam radios de se emittens
videbatur, ita ut a summitate praedictae rotunditatis
terrae usque ad praefatum globum rubeum,
ut ab ipso globo usque ad praedictam stellam
candidam, et ab eadem stella usque ad supradictum
globum igneum, aequalia spatia essent. Inter priores
quoque alas ex utraque parte praefatae plateae, a
praedicto globo circa demonstratam stellam usque
ad praefatum globum igneum, quasi quidam radii
stellarum discreti videbantur. Sed et versus occidentem
extra praedictam terrae rotunditatem tenebrae
apparebant, quae ab utraque parte ejusdem
rotunditatis ad medietatem ipsius quo et praefatae
alae deorsum descendebant, in modum arcus se extendebant.
In quibus inter angulum occidentalem
et angulum septentrionalem aliae densiores et acriores
tenebrae velut formam horribilis et devorantis
hiatus oris habentes erant, aliis quibusdam densissimis
et pessimis, infinitisque tenebris quae extra
istas erant, quasi os et rictus earum essent, adhaerentes.
Has autem infinitas tenebras sciebam, sed
eas non videbam. Iterumque audivi vocem de coelo
mihi dicentem:

Quia artificis Dei sapientia vel potentia in hoc mirabilis
enitescit, quod elementum terrae non angulosum,
sed rotundum, et quinque non amplius vel
minus distinctum partibus certae causa rationis in
medio aliorum trium elementorum immobilem
suspenderit, quodque hominem instar quinariae divisionis
terrae, et in hac vita quinque sensibus ditaverit,
et in futura de pulvere sepulcri in integrum
restituat.

II. Orbem terrae Deus in medio trium elementorum
ita suspendit, ut nequaquam labi nec dissolvi
possit, et in hoc se mirabilem atque potentem ostendit,
cum etiam nec carnem nec ossa hominis in
pulverem sic redigit, quin ea in novissimo die ad
integritatem suam restituat. Aliam quoque terrae
partem lucidam, aliam tenebrosam, aliam horribilem,
aliam poenalem, aliam quoque homini aptam,
aliam vero ineptam fecit, cum et quasdam animas
regno suo consociat, quasdam autem justo judicio
ad tartara damnat. Vides enim rotunditatem terrae
in quinque partes distinctam, ita ut pars una ad
orientem, altera ad occidentem, tertia ad austrum,
quarta ad septentrionem, quinta autem in medio
istarum sit; et hoc ideo est, quoniam, si terra angulosa
et non rotunda esset, anguli ipsius defectum
et inaequalitatem ponderositatis ei inferrent. Et si
quinque partibus non distingueretur, recto moderamine
non pensaretur, quia quatuor exteriores partes
eam ad rectitudinem ponderant, quinta autem,
quae media est, eam in rectitudine ista solidam et
stabilem facit, designans etiam quod homo, quem
terra demonstrat, quinque sensibus qui in eo vigent,
ad quaeque sibi necessaria solidatur, atque ad salutem
animae suae dirigitur.

Item de quinque distinctionibus terrae, quomodo nativis
mutuo qualitatibus temperentur, et qualiter
quinque sensibus homines coaptentur.

III. Unde et pars una ad orientem versa mediae
parti succum bonum viriditatemque utilem tribuit,
quemadmodum et hominis visus, quasi ad ortum
claritatis directus, ipsi, qui velut in medio elementorum
est, salutem corporis et animae subministrat.
Altera autem ad occidentem respiciens, humiditatem
interdum bonam, interdum nocivam eidem
parti dat, ut etiam auditus totum corpus hominis
velut ad occidentem concutiens et penetrans, nunc
prospera, nunc adversa, nunc animae salutem, nunc
desperationem illi denuntiat. Tertia vero ad austrum
vergens, calorem frigido flatu ventorum temperatum
ipsi parti immittit, sicut et odoratus, quemadmodum
vapor de calore surgens, odorem de calidis
et frigidis temperamentis procedentem, odoremque
de supernis suspiriis venientem homini infundit.
Sed quarta ad septentrionem tendens, frigus a
septentrione, et calorem ab oriente venientem, praedictae
mediae parti inducit, velut gustus frigida recipiens,
frigidaque et calida discernens, diverso
sapore supernaque dulcedine hominem concutit.
Quinta autem in medio istarum existens, ab ipsis
in soliditate confortatur diversisque infusionibus
temperatur, quemadmodum et tactus, velut in medio
aliorum sensuum vigens, ab eis roboratur, cum
omnes ipsi vires tribuunt, et eum ad vegetationem
consolidant, ut etiam in dispositione digitorum
ostenditur, quia et per ipsos opera ad aeternam
remunerationem respicientia perficiuntur. Et ut
vides, ambitus partis orientalis ambitusque partis
occidentalis aequalis mensurae sunt; formamque
extenti arcus uterque habet, quoniam sol
oriendo et occidendo aequalia spatia terrarum
in circuitu cursus sui occupat. Quod etiam
ostendit visum per scientiam boni et mali in hac
similitudine esse, videlicet quod sicut visus per
scientiam boni ad hoc quod bonum est sursum tendit,
ita et per scientiam mali ad hoc quod malum
est deorsum descendit; per illam quidem se a malo
retorquendo, per istam autem a bono se recurvando.
Ambitus quoque partis australis ambitusque partis
septentrionalis unius mensurae existentes, longitudini
et latitudini priorum duarum partium adaequantur,
excepto quod in interioribus finibus suis propter
arcuatus interiores fines earumdem priorum
duarum partium quasi truncati videntur. Formam
quoque extenti arcus praeter ipsos truncatos interiores
fines suos imitantur, quia quantum terrae
auster in calore, tantum septentrio in frigore occupat;
in hoc etiam longitudinem et latitudinem orientis
et occidentis imitantes, praeter quod fines eorum
qui ad quintam partem praedictarum partium diriguntur,
per extensionem partis orientalis nec non
occidentalis aliquantum constringuntur, cum tamen
alibi similitudinem circuli imitentur. Sic et odoratus
per odorem virtutum tendit ad dexteram, gustus
vero per saporem vitiorum ad sinistram; in hoc
obtentu velut par studium, quamvis contrarium,
habentes, origini suae se assimilant, cum ille bono,
hic malo se coaptat; sed tandem neuter istorum in
initio incoeptionis suae plenitudinem conatus sui habere
potest, quia dum primitus homo sive bonum sive
malum incipit, scienter in eodem facto se constringit,
quoniam nondum illi se totum committere audet.

Quod duarum partium divisionis terrae, australis
scilicet et septentrionalis, in tres unaquaeque subdivisiones
distincta contemplanti ista appareant, et
quomodo haec secundum corpus, et animam, et opera
hominis intelligenda sint.

IV. Nam et hae utraeque partes, scilicet pars australis
parsque septentrionalis, in tres partes distinguuntur,
quae hinc pro ardore, hinc pro frigore,
hinc pro serpentibus inhabitabiles hominibus sunt.
Hoc quoque demonstrat, quod odoratus cum ascendit
ad odorem virtutum, gustus vero cum declinat
ad saporem vitiorum, hominis corpus animamque
ejus ac opera ipsius diverso modo tangunt, ubi et
illum quasi inhabitabilem ostendunt, si non intelligit
quid corpus, quid anima, quid opera in ipso sint,
et si etiam in semetipso nec rectum temperamentum
discernere novit. Quarum duae mediae ipsarum
partium unius formae uniusque mensurae sunt, quoniam
pars australis et pars septentrionalis in recta
mensura existentes. his etiam sua rectitudine justa
moderamina concedunt, atque designant quod
anima in odore virtutum et in sapore vitiorum velut
media inter corpus et opera ipsius existens, unius
moderaminis et dispositionis est, cum mala metuendo
ad Deum suspirat. Sed et reliquae quatuor,
quae finetenus sunt, aliam, sed tamen parem sibimet
formam paremque distinctionem habent, quia illae
tam australi quam in septentrionali parte ex utroque
latere praefatarum mediarum partium dilatatae,
in interioribus finibus suis, qui versus praedictam
quintam partem respiciunt, aliquantum constrictae
sunt. In exterioribus vero finibus suis aliquantam
latitudinem habentes, ubi aliam formam quam supradictae
mediae partes habeant videntur habere,
sibi autem invicem similes et in forma et in dispositione
sua existentes; quod demonstrat quia corpus
hominis operaque ejus, quae velut terminum illi imponunt
cum in se defectum sentiunt, aliud officium
habent, in quo tamen pariter sibi consentiunt,
quam anima habeat, cum homini vegetationem corporis
et sensuum pleniter infert. Nam cum corpus
labitur, opera ipsius attenuantur; cum autem anima
corpus sustulerit, opera corporis sublevantur. Atque
longitudini et latitudini earumdem duarum mediarum
partium aequales existunt, excepto quod in interioribus
finibus suis constrictiores, in exterioribus
vero latiores caeteris duabus videntur, secundum
quod supradicta pars orientalis parsque occidentalis
in utrisque finibus suis ut praefatum est se incurvando,
hinc constrictius, hinc largius spatium istis
concedunt. Hoc ideo est quoniam partes istae quae
in utroque latere mediarum sunt, longitudinem earumdem
mediarum quidem habent, sed latitudinem
versus praefatam quintam partem eisdem mediis
partibus minorem; versus autem exteriorem terminum
suum illis latiorem, alibi vero ipsis aequalem,
quia utrique fines, scilicet partis quae ad orientem
dirigitur, et partis quae ad occidentem extenditur,
secundum modum arcus juxta interiores fines supradictarum
quatuor similium partium contrahuntur.
Sed et omnia haec designant quod corpus hominis
et opera ejus ita in ipso ad sustentationem sui extenduntur,
secundum quod anima in illo ad confortationem
excitatur, propter quod idem corpus
eademque opera hominis in securitate arctiora, in
dubio autem ampliora multoties se reddunt quam
suspirium animae desideret, quoniam illa modum
rectitudinis appetit, corpus autem hominis ad immoderationem
in operibus suis saepius currit.

Quod media quoque omnium quinta pars terrae quadrata
apparens, et triplici etiam ipsa distinctione
divisa, hinc calore, hinc frigore inhabitabilis, hinc
temperata habitabilis reddatur; et quid hic per
haec in hominis conversatione significetur.

V. Quinta vero pars priorum partium, quae in
medio omnium istarum est, in quadrata forma apparet,
quatenus a caeteris aequaliter contineatur et
perfundatur, designans etiam quod tactus perfectionem
operum et non levitatem vitiorum habeat.
Atque alibi ardore, alibi frigore, alibi autem temperamento
aeris perfusa est, quia ardor solis eam
hic propter vicinitatem suam perurens, frigus vero
propter remotionem ipsius eam illic constringens,
inhabitabilem hominibus reddit. Temperies autem
caloris et frigoris illam isthic habitabilem concedit,
quemadmodum et digiti a se differentes, manum
tamen fortitudine sua continentes roborant, et ut
quinque sensus hominis quamvis sibi dissimiles sint,
velut per ignem et aquam tentationem transeuntes,
adminicula adjutorii sibi invicem ad virtutes exhibent.
Sed et haec eadem loca habitabilia fideles homines
demonstrant, qui divinam legem semper
ruminantes, et se totos ad supernam vitam erigentes,
in bonis operibus se habitabiles reddunt; inhabitabilia
autem infideles designant, qui verbis Dei
resistere et repugnare conantes, et fidem abnegare,
veritatemque et soliditatem ejusdem fidei lacerare
et praerumpere laborantes, his perversitatibus se
inhabitabiles faciunt, quia Spiritui sancto habitaculum
in semetipsis non concedunt.

Item de qualitatibus ipsarum quatuor partium, et
quibus in locis poenae purgandis poenitentium
animabus hominum collocatae sint, alibi leves,
alibi graves, alibi acerrimae, secundum modos
culparum eorum qui examinantur differentes;
et quare in mediis earumdem partium finibus
non poenae, sed monstruosi quidam horrores habeantur.

VI. Et praedicta pars orientalis multa claritate
lucet, quoniam in ipsa locus voluptatis et deliciarum
est, refrigerium beatarum animarum in se habens,
et ut anima interiorem visum ad aspectum
veri luminis figat monens. Contra vitia autem multorum
peccatorum, quibus homines justitiam praevaricantur,
poenalia et transitoria loca in quatuor
angulis terrae posita sunt, quibus animae salvandorum,
secundum quod culpae eorum exigunt, corporibus
exutae examinantur. Unde occidentalis pars
quadam tenebrositate obtecta tenebrescit, his tenebris
poenas levium minorumque peccatorum in se
continens, scilicet hominum illorum qui ignorantia
delinquunt, et in eis auditum hominum a clamore
veritatis aversum ostendens. Australis vero pars,
quae in tribus distinctionibus divisa est, duas distinctiones,
quae finetenus sunt, plenas quibusdam poenis
habet, in quibus fortia peccata animarum illarum
puniuntur, quae, dum in corporibus suis essent
odorem virtutum neglexerunt. Nam in distinctione
anguli hujus, qui inter orientem et austrum est,
acerrimae poenae ignei et ventosi aeris, aliorumque
cruciatuum sunt, in quibus pessima opera homicidarum,
raptorum, furum, atque quorumdam aliorum
hominum exquiruntur, quoniam judicia Dei
semper parata sunt super impietatem et infidelitatem,
et super peccata et horribiles sensus qui se Deo
opponere nituntur. In distinctione autem anguli illius
qui inter austrum et occidentem est, pessimae
poenae abundant, ita ut ibi in aestate frigus, in hieme
vero ardor, aliaeque poenae existant, per quas
illorum animae corporibus exutae purgantur, qui de
multis et magnis peccatis suis vix vel in fine suo
poenitentiam habent; unde et odore virtutum carentes
vix salvabuntur. Tertia autem, quae media istarum
esse videtur, non quidem poenis, sed aliis quibusdam
monstruosis terroribus demonstrat se horrendam,
quia si etiam ista quemadmodum et aliae
duae poenis abundaret, eaedem poenae superfluitate
sua ebullientes, habitationem hominum in terris inhabitabilem
redderent, cum nunc pro multis horroribus
qui in ipsa sunt pestilentiam hominibus et animalibus
laesionemque fructibus multoties immittat,
quoniam homines odorem virtutum animabus suis
non inferunt. Quod et septentrionalis pars tres etiam
separationes habens, in duabus extremis separationibus
diversis poenis abundantibus ostendit, in quibus
animae illorum purgantur, qui gustum vitae
postponentes, concupiscentias carnis suae secuti sunt.
In separatione enim anguli istius, qui inter orientem
et septentrionem est, durissimae poenae frigoris
et ventorum aliorumque cruciatuum sunt, in quibus
infidelitas quorumdam incredulorum hominum examinatur,
qui, dum in saeculo manerent, incredulitatem
imitantes gustum verae fidei neglexerunt, in hora
tantum mortis suae per poenitentiam ad fidem
catholicam redeuntes, gustum rectitudinis tandem
receperunt. Et in separatione anguli hujus, qui inter
septentrionem et occidentem est, immundissimae
poenae lutulentae humiditatis, mortiferique fetoris et
fumi, necnon et aliorum cruciatuum abundant, in
quibus opera adulterorum, voracium et ebriosorum
exquiruntur, qui gustum vitae velut alienum habuerunt.
Sed media quamplurimis horroribus sine
poenis horrenda ostenditur, ut praedictum est, quia
ista multos horrores in se habens si poenis etiam
abundaret, flatibus illarum habitatio hominum inficeretur,
horroribus tantum qui in ea sunt hominibus,
et aliis creaturis pericula interdum inferentibus,
cum homines saporem vitae in insipientiam ducunt.
Et quemadmodum in fetore sordium vermes
ebulliunt, ita etiam ex fetore peccatorum poenae in
praefatis angulis ascendunt. Unde et multoties ex
eisdem poenis fumus in terram ubi homines habitant
se dilatans, magnam pestilentiam in hominibus, et
in animalibus parat.

Quod judicia Dei quae super terram vel homines veniunt,
de poenalibus locis earumdem partium effundantur,
quodque contra poenas vel tenebras inferni
ne mundum occupent, altissimi quidam et durissimi
montes oppositi sunt, et in quarum locis partium
animae pro suorum qualitate commissorum
examinandae constituantur.

VII. Judicia autem haec quae super terram et super
homines veniunt, de praedictis angulis procedunt,
ita ut plurima mala ab eis effundantur; sed
tamen contra horribiles tenebras infernalium poenarum
altissimi durissimique montes, qui per nullam
tempestatem scindi possunt, positi sunt, tenebris
resistentes, terramque defendentes, velut parietes
domum ne labatur continent. Quia autem
homo in quinque sensibus consistens semper peccat,
idcirco in praefatis quinque partibus terrae purgationem
patitur; sed parvas poenas in supradicta
tenebrositate occidentalis partis illi sustinent, quibus
praesens terra dum in corporibus suis essent
quasi carcer ob amorem coelestium fuit. Qui autem
voluptati carnis serviunt, in aliis purgatoriis poenis,
qui et in partibus austri et septentrionis sunt, ut
praedictum est, purgantur, quia quamvis peccaverint,
Deum tamen et justam fidem non abjecerunt.
Has etenim supradictas, orientis et occidentis scilicet,
duas rotunditatis terrae principales partes, necnon
et austri et septentrionis, ut praefatum est,
quatuor angulares fines mortalis homo non inhabitat,
quoniam pro immutabilitate caloris seu frigoris,
seu pro aliis incommoditatibus illarum in eis
vivere non posset, quemadmodum etiam si homo
supra modum se exaltaverit, aut si in desperationem
ceciderit, vel si dextram negligens ad sinistram
declinaverit, Spiritum sanctum in habitaculum
cordis sui non recipit. Itaque Deus judicia sua
multoties super quatuor angulos terrae exercet, ut
Joannes electus meus in Apocalypsi vidit, quemadmodum
loquitur dicens:

Verba de Apocalypsi Joannis apostoli ad hoc consona,
in quibus per quatuor equos album, rufum, nigrum
et pallidum quatuor tempora et qualitates
eorum ab exordio usque ad finem mundi significatae
subtiliter describuntur.

VIII. &#171;Et ecce equus albus et qui sedebat super
illum habebat arcum, et data est ei corona, et exivit
vincens ut vinceret (Apoc. VI).&#187; Hoc considerandum
sic est: Tempus primum quod in Adam incoepit,
ut equus albus fuit, quoniam homo per ignorantiam
praevaricatus est, super quod Deus iram
animadversionis suae posuit, quae et vindictam in se
habuit, cui et Deus dedit potestatem victoriae, inimicosque
superare, ita ut etiam in praelio praeliorum
contra antiquum draconem dimicaret. Et vindictam
hanc in defectu legis quam Adae dederat
posuit, ut etiam in defectu diluvii, arcum in nubibus
coeli fecit. Tempus autem hoc ab expulsione Adae
usque ad diluvium perduravit, in quo Deus in ira
arcus sui cunctum populum praeter illos qui in arca
servati sunt, per concurrentes aquas, quae ut tonitrus
sonuerunt submersit. Et sicut in primo tempore
Deus irae suae arcum in vindictam ostendit, sic et
post diluvium nubibus coeli arcum in hoc signum
dedit, ne deinceps per tonitrualem sonum aquarum
totum mundum dimergeret, ubi et per baptismum
fideles salvari praesignavit. Iterumque subsequitur:
&#171;Et exivit alius equus rufus, et qui sedebat super
illum datum est illi ut sumeret pacem de terra, et
ut invicem se interficiant, et datus est illi gladius
magnus (ibid.).&#187; Hoc considerandum sic est: Equus
iste tempus illud est, quo post diluvium per iram
Dei justo judicio ablata est pax ab illis qui se Deo
opposuerunt, quoniam pacem ab ipso non quaerebant,
nec illam hominibus dabant, et ideo etiam
judicium Dei permisit quod invicem se crudeliter
fidelitatem ab eo recesserant sicut et anima se ipsam
occidit cum Deo adhaerere non quaerit. Deinde iterum
scriptum est. &#171;Et ecce equus niger, et qui sedebat
super eum habebat stateram in manu sua
(ibid.).&#187; Et subsequitur: &#171;Bilibris tritici denario
uno et tres bilibres hordei denario uno, et vinum et
oleum ne laeseris (ibid.)&#187; Hoc considerandum sic
est: Tempus quo post passionem Filii Dei persecutores
in Ecclesia surrexerunt, equus iste est niger,
videlicet per incredulitatem, ubi increduli fidem
contemnentes, nigredinem infidelitatis sibi attraxerunt;
sed ira Dei recta mensura cruciatus martyrum
ponderabat, tortoribus quidem condignam
poenam, martyribus autem gloriam sempiternam.
Nam victoria martyrum pinguis radix omnium virtutum
erat, quae grossos suos in illis emiserunt, quibus
convivia propriae voluntatis et legis secundum
carnem abstulerunt; et in quibus defectus voluntatis
carnis in amore aeternae vitae factus est, fides
quam in se continet quilibet fidelis, et ista quoque
in beata esurie facta sunt, qua fideles esuriunt, et
sitiunt justitiam. Sic et statera illud est, quod quidem
homo in spiritali abstinentia fructibus terrae
pascitur, et quod in virgine a natura coelestem patriam
amat. Quapropter tempus istud martyrum
erat, quod nigredine aquilonis mistum fuit, quando
martyres ab injustis, velut agni a lupis, occisi sunt.
Idcirco etiam judicio temporis hujus statera data
est, qua in bilibre libraret, haec duo scilicet abstinentiam
et coelestis patriae dilectionem, quae martyrum
sunt, ut praedictum est. Ipsi enim martyres
corpus suum per abstinentiam affligunt, et in coeleste
desiderium aspiciunt, velut aquila in sole
oculos suos ponit, quod bilibris tritici designat, denarium
unum vitae comparans. Qui vero secundum
praecepta legis per abstinentiam a peccatis se continent
et consortium viri aut uxoris sibi abstrahunt,
et relictis divitiis suis se pauperes faciunt, quae
omnia valde dura et aspera sunt, per tres bilibres
asperitatum istarum, in amore denarii unius, qui
coelestis patria est sibi connexi sunt, et hoc sapientia
facit, quae omnia per misericordiam aeque ponderavit,
quia Deus super omnes misericors est. Istoque
modo vinum et oleum non laeditur, cum per
poenitentiam et misericordiam homo a peccatis suis
redimitur. Et iterum subsequitur: &#171;Et ecce equus
pallidus, et qui sedebat super eum nomen illi mors
et infernus sequebatur eum. Et data est illi potestas
super quatuor partes terrae, interficere gladio
et fame et morte, et bestiis terrae (ibid.).&#187; Hoc considera
dum sic est: Equus hic denotatus, illud tempus
est in quo omnia legalia et plena justitia Dei,
velut in pallore pro nihilo computabuntur, ubi homines
dicent: Nescimus quid facimus, et qui haec
nos facere praecipiebant, quid dicere nesciebant,
atque sic absque timore et tremore judicii Dei omnia
haec contemnent, et hoc etiam per diabolicam
suasionem facient. Opera autem haec ira Dei in
occiderunt, et magnis praeliis perierunt quia per invindicta
sua dijudicabit, eaque omnino conculcabit,
quia mortem istis non poenitentibus inferet eosque
ad tartarea loca damnabit. Nam etiam in
tempore illo per omnes fines terrae cum gladiis contentiones
in ipsis fient, et fructus terrae auferentur,
hominesque repentina morte et morsibus bestiarum
peribunt.

Quod antiquus hostis coelestem gloriam quam amisit
homini invidens, de paenis ejus semper gaudeat, et
propterea in eum horror odii, homicidii, Sodomitici
criminis et caeterorum vitiorum contaminet ardenter
insistat.
IX. Antiquus itaque serpens de omnibus supradictis
poenis, quibus homo seu in anima seu in corpore
punitur gaudet, ut quia ipse coelestem gloriam
amisit, homo etiam ad illam non perveniat. Nam
quando sensit quod homo consilio suo consenserat,
pugnam contra Deum facere studebat dicens:
&#171;Nunc in homine omnem voluntatem meam complebo.&#187;
Et deinde in odio suo odibilem eonsensum
inter homines misit, quatenus se invicem interficerent.
Et dicebat: &#171;Faciam homines mori, eosque
magis perdam quam perditus sim, quia, cum ego
sim, ipsi non sunt.&#187; In sufflatu suo quoque habuit,
ut processio filiorum hominum interiret, ubi viri
in viros exarserunt turpia operantes. Unde et valde
gavisus clamabat: &#171;Maxima blasphemia illi est, qui
hominem formavit, quod homo in forma sua evanescit,
naturali usu mulierum abjecto.&#187; Itaque in
suggestione diabolica infideles et seductores sunt;
in odio autem homicidioque raptores et latrones;
in contrario vero peccato virorum immundissima
praevaricatio omniaque vitia sunt. Et cum peccata
haec in populis se invicem conjunxerint, tunc constitutio
legis Dei dividetur, Ecclesiaque quasi vidua
concutietur, et principes, nobiles et divites per
suos minores de locis suis expellentur, et de civitate
in civitatem fugabuntur, nobilitasque generis
eorum ad nihilum deducetur, et de divitiis ad paupertatem
redigentur. Ista omnia tunc fient cum antiquus
serpens varietatem morum varietatemque
vestimentorum in populo sibilabit, quem ipsi imitabuntur,
haec abjiciendo, haec attrahendo, cum in
praedictis operibus se semper novabunt et variabunt.
Sed idem antiquus inimicus caeterique nequissimi
spiritus pulchritudinem formae suae quidem perdiderunt,
non autem sufflatum rationalitatis amiserunt,
et pro timore Creatoris sui formam perditionis suae
nulli mortali creaturae sicuti est ostendunt; sed
suggestionibus suis unicuique homini secundum
mores ipsius insidiantur, cum et in reliqua creatura
malitiae suae aliquid simile inveniunt. Deus autem
contra impietatem eorum magnum praelium instituit,
cum rationalitas hominis rationalitati illorum resistit,
eosque confundit, et praelium hoc usque ad novissimum
diem perdurabit, ubi et confusio eos per
omnia inquinabit, ubi et homo qui eos superavit,
mercedem vitae accipiet.

Quod per globum rebeum et alas eum utrinque sursum
et deorsum ambientes in hac visione ostenditur
zelus Dei quo cum charitate peccata puniuntur, et
defensiones ejus quibus salvandi proteguntur ostendantur.

X. Sed quod versus orientem supra praefatam
terrae rotunditatem in quadam altitudine vides globum
rubeum circulo sapphirini coloris circumdatum,
hoc est quod in plaga orientis ortum justitiae designantis,
humanum intellectum supergrediens, et in
altitudine coelestium secretorum consistens, zelus
Dei in potentia ipsius cum justitia charitatis ostenditur,
quoniam cum Deus potens sit judicia sua perficere,
ea tamen per aequitatem charitatis complet.
A cujus dextra et sinistra parte utrinque duae alae
procedunt, quarum altera earumdem duarum partium
se sursum in altum extendit, ita ut ambae in
summitate sua se recurvando ad invicem respiciant,
quia et in prosperis et in adversis scilicet et suavi
inspiratione atque aspera correptione divina protectio
ad tutelam hominis se demonstrans ea quae per
ipsum ad superiora tendunt, in celsitudine majestatis
suae conservando concludit; altera vero utrinque
ab eisdem partibus deorsum usque ad medietatem
praedictae rotunditatis terrae descendit, ita ut eaedem
alae eamdem mediam rotunditatem extra firmamentum
circumamplectendo tegant, quoniam
sicut superna defensio haec quae in coelestibus
sunt defendit, sic et illa quae in inferioribus existunt
protegit, sed ad plenitudinem bonae voluntatis hominum
inclinans, illamque in amplexu verae dilectionis
ponens.

Quod per circulum rubeum in modum arcus circa
exteriorem occidentis partem se extendentem, extensio
vindictae Dei in eos qui extra integritatem
verae fidei et ambitum bonorum operum sunt designetur.

XI. Et ab eadem medietate rubeus circulus in
modum arcus se extendens, totam exteriorem partem
occidentis, nec non et quasdam distinctiones
quae extra rotunditatem illius sunt, comprehendit,
quia a perfectione illa qua Deus ipsum colentes misericorditer
fovet, ignis zeli sui per vindictam
justae extensionis eos qui extra ambitum bonorum
operum incedunt, illosque qui extra integritatem
verae fidei sunt juste dijudicat, atque ad loca poenalia
damnat, scilicet a termino praefatae australis
alae circa occidentem usque ad terminum septentrionalis
alae se retorquendo, cum a prosperitate
praesentis vitae culpabilia facta projiciens, ea in
asperitatem flagellorum suorum mittit, quoniam
veritatem justitiae non tenuerint. Quod autem ab
ipsa rotunditate versus orientem inter praefatas alas
quasi aedificium sursum usque ad supradictum globum
ascendens apparet, hoc est quod a terrenis
causis se avertens per ortum justitiae inter protectionem
Dei civitas vivis ex lapidibus constructa,
ad judicium Dei aspectum suum dirigit, ipsum glorificans,
quia fideles animae Deum assidue laudant,
quoniam omnia recte dispensat.

De aedificio supra rotunditatem terrae apparente, de
platea et stella super eam radiante, et de alio
globo et radiis stellarum inter easdem alas micantibus,
et de spatiis quibus haec omnia distabant,
quomodo ad civitatem Dei, quae est Ecclesia, et
Christum, et ad Spiritum sanctum, et munera ejus
et ad angelos, quorum custodia sancti muniuntur,
referantur.

XII. Et ab eodem globo sursum usque ad medietatem
praedictarum alarum velut platea extenditur,
supra quam quasi stella candida radiat, quia a
judiciis potentiae Dei ad perfectionem protectionum
ejus via dirigitur, supra quam virginitas floret, ubi
incarnatus Dei Filius de Virgine natus apparet,
quem maxima multitudo virginitatem diligens, perfectionemque
arripiens, pia devotione potenter
subsequitur. Et deinde inter summitatem earumdem
alarum velut globus igneus quosdam radios de
se emittens videtur, quoniam in altitudine supernarum
defensionum Spiritus sanctus plurima dona
electis suis tribuens se manifestat. A summitate
vero praedictae rotunditatis terrae usque ad praefatum
globum rubeum, et ab ipso globo usque ad
praedictam stellam candidam, et ab eadem stella
usque ad supradictum globum igneum, aequalia
spatia sunt, quia judicia potentiae Dei et virginitatis
opera, necnon sancti Spiritus dona sibi non dissentiunt,
sed aequo moderamine sibi concordant, quoniam
quod gratia sancti Spiritus exspirat, hoc opera
sanctitatis confirmant, eaque divina judicia juste
dijudicant. Inter priores quoque alas ex utraque
parte praefatae plateae a supradicto globo circa demonstratam
stellam usque ad praefatum globum
igneum, quasi quidam radii stellarum discreti apparent,
significantes quod in protectione illa quae
sursum in coelestibus est, itinera virginitatis ubique
circumteguntur, cum per invictam potentiam
eadem virginitas, quae in Filio Dei incoepit, et per
fortitudinem sancti Spiritus munita etiam custodia
angelicorum spirituum nullatenus careat, quia
virginitas socia angelorum existens, consortium
eorum promeretur. Nam Filius meus per suavitatem
humanitatis suae illos ad se colligit, qui ipsum fideli
devotione castitatis imitantur, et qui judicia Dei
metuentes, per inspirationem sancti Spiritus passionem
ejusdem Filii mei corporibus suis inferunt,
dum concupiscentiis carnis suae resistunt.

De tenebris exterioribus et poenis vel cruciatibus
diversi generis in quibus animae damnatorum
cum diabolo et ejus sequacibus torquentur, quibus
in partibus habeantur, et quod dira inferni
tormenta nullus in corpore vivens comprehendere
possit.

XIII. Sed et versus occidentem extra praedictam
terrae rotunditatem, tenebrae apparent, quae ab
utraque parte ejusdem rotunditatis ad medietatem
ipsius, quo et praefatae alae deorsum descendunt, in
modum arcus se extendunt, quae in plaga illa extra
mundum exteriores tenebrae sunt; ex altera parte
usque ad mediam plagam austri, ex altera usque ad
mediam plagam septentrionis se prolongantes, ac
sic per nequitiam rebellionis contra plenitudinem
protectionis Dei se erigentes, ubi antiquus praeliator,
qui in ipsis dominatur super animas oblivioni traditas,
cruciamenta se habere gaudet. In quibus
inter angulum occidentalem et angulum septentrionalem
aliae densiores et acriores tenebrae velut formam
horribilis et devorantis hiatus oris habentes
sunt, quae eisdem partibus extra mundum acerbitate
sua os infernalis putei existentes, animas damnatorum
devorant, dirisque afflictionibus cruciant, quoniam
illae damnationis opera magis facientes quam
Deum diligentes diabolum subsequuntur. Praedictae
autem tenebrae aliis quibusdam densissimis et pessimis
infinitisque tenebris, quae extra istas sunt,
quasi os et rictus earum sint, adhaerent, quae infernalia
loca sunt, in quibus omnia genera poenarum
absque consolatione abundant, ab aliis poenis separata,
quia illis acriora sunt, et cuncta devorant,
quae Deus in oblivionem mitti dijudicat, per quae
animae illorum cruciantur, qui per infidelitatem
incredulitatis et per facta exsecrationis Creatorem
suum oblivioni tradunt. Quapropter et has infinitas
tenebras scis; sed eas non vides, quoniam infernum
ejusque diros cruciatus homo per scientiam et intellectum
esse quidem scire potest, sed eos, dum
in corpore est, nullo mortalis intuitu perfecte
videt, nec etiam quae et quanta tormenta in ipsis
sint discernere valet, sicut nec animam suam, nec
merita illius, quandiu in saeculo vivit cognoscit.

Quia Deus unica vita in semetipso subsistens a nullo
esse acceperit, sed omnibus esse dederit; item de
creatione angelorum et de ruina superborum, et de
confirmatione beatorum spirituum, et quod diabolus,
quamvis in hoc semper laboret, numerum salvandorum
destruere non possit.

XIV. Deus itaque, qui omnia quae praedicta sunt
fecit, unica vita est, ex qua omnis vita spirat, ut
etiam radius a sole est, et ignis ille est a quo omnis
ignis, qui ad beatitudinem respicit, accenditur,
quemadmodum scintillae ab igne procedunt. Et
quomodo conveniens esset ut huic vitae nihil vitale
adhaereret, et ignis iste nullam calefaceret, nec
illuminaret? Et quomodo deceret quod a Deitate
quae, ante aevum vita fuit, nulla vita nec claritas
ulla procederet? Et quid prodesset si lumen per
ignem accensum nulli luceret, cum nec ignis lumen
suum, nec sol radium suum abscondit? Deus enim
vita illa est per quam multitudo angelorum accensa
est, quemadmodum scintillae ab igne procedunt.
Unde et indecens esset ut vita haec non claresceret.
Et claritas ista indeficiens est, quoniam nulla mors
in ipsa esse potest. Quomodo? Deus solus et per
semetipsum et in semetipso est, nec ab ullo alio
esse accepit, sed alia quaelibet creatura ab illo esse
coepit. Ipse quosdam spiritus magni honoris creavit,
quibus magnum principem praefecit, in quem
omnes aspexerunt, ut lucerna inspicitur in qua ardens
lumen lucet, quia in ipso omnia ornamenta illorum
quasi lapides pretiosi fulgebant. Sed ille in
vacuum locum respexit, ubi et sedem suam ponere
voluit. Quapropter cum omni agmine suo sicut stipulam
in puteum inferni projectus est, ita ut ad
ejus casum exteriores tenebrae et os infernalis putei
cum ipso puteo parata sunt; qui puteus sine mensura
est, sicut et numerus perditorum angelorum
numerum non habet. Nam contra similitudinem illam,
qua Deo similis esse voluit, exteriores tenebrae illae
paratae sunt, et propter illicitam discordiam, qua
inter exercitum Dei et suum esse voluit, ipsi os
infernalis putei factus est, atque propter invidiam
hanc, qua Deum nullo modo confiteri volebat, illi
puteus inferni praeparatus est. Et Deus in fortitudine
majestatis suae beatos spiritus ita circumdedit,
ut amplius nullo stupore antiqui deceptoris terreantur,
faciesque illorum claritate sua ita replevit, ut
faciem ejus intueri semper delectentur, atque potentiam
suam hoc modo super infernum extendit,
quod antiquus deceptor nullo bello nec ulla arte
plenum numerum salvandorum destruere valet,
quemadmodum ille se ipsum secundum vipereos mores
occidit.

Quia homini in virtute divini luminis facto, sed fraude
diaboli decepto, Deus vestem de aere creaverit, indutumque
a paradiso in exsilium hujus mundi ad
luendam inobedientiae culpam expulerit; et quod
in dejectione ejusdem hominis creatura a pristino
decore obnubilata sit, et qualiter homo ipse per
elementa adjutus vivat et operetur.

XV. Tunc Deus in lumine virtutis suae hominem
fecit, illumque in inexstinguibilem lucem paradisi
posuit, quae imputribilis cum fructibus suis manet;
sed homo inobedientiam arripuit, ac sic nudum se
esse cognovit; quod diabolo multum placuit, qui
eum denudaverat, quoniam et ipse pulchritudinem
gloriae suae perdiderat. At Deus in pallida nube sicut
flamma, quasi illi alienus, apparuit, velut
etiam obtecta facie postmodum Moysi et caeteris
charis suis se ostendit, eumque nudum esse noluit,
quia ut filius suus vestimento humanitatis quandoque
indueretur voluit, et ideo etiam vestem de aere
per quem animal vivit illi dedit, quoniam ipse Adam
et Eva animal audierant, ubi praeceptum Dei deseruerant.
Et sic in miseram peregrinationem expulsi
cum aliis fructibus terrae putribiles effecti sunt,
atque in casu et egressu eorum omnis creatura
mundi obnubilata est, velut si radius solis per densam
nubem fulgeat, quemadmodum etiam ingressus
paradisi antiquo deceptori obnubilatus est, ita ut
deinceps illuc non introeat. Deinde homo cum creatura
operari coepit, quia sicut ignis alia quaeque
accendit et perficit, ita et homo cum reliqua creatura
est, atque creatura in igne latet, qui omnia
perfundit et probat; ipsique aqua adest, quae omnia
mundat; et ignis in tanta vi ardet, ut nulli parceret
nisi per aquam temperaretur. Et ut aqua
igni parcendo adest, sic etiam humanitas divinitati
adjuncta est, ut parcat, quoniam homini non prodesset,
quod in tenebris jaceret, nec ullum lumen
daret. Ipse enim igne coagulatur et aqua perfunditur,
ut forma esse possit, et propterea etiam omnem
formam luteam quam facit, igne et aqua perficit.
Deus utique vivens lumen est, a quo omnia
lumina clarescunt, unde et homo per ipsum vitale
lumen manet, et ipse etiam ignis est. Quapropter
et hominem igne coquit et aqua perfundit, ideoque
etiam aqua ex nimio calore in carne hominis rubet
et manat. Et quomodo conveniens esset ut homo
tenebrosus maneret, qui de lumine clarescit, et se
non moveret cum de igne vivat? Quod si homo
absque opere esset, et si habitaculum non haberet,
vacuus foret. Nam Deus ignis et lux existens per
animam hominem vivificat, et per rationalitatem
eum movet, sic etiam in sono verbi totum mundum
creavit, qui habitaculum hominis est, qui scilicet
homo cum omnibus his operatur, sicut et Deus eum
in omnibus perfectum fecit.

Quod hominem a perditione nullus posset eruere; ne
que deceptorem ejus diabolum revincere nisi solus
Deus; et verba libri Apocalypsis Joannis apostoli,
et quo sensu accipienda sint; de odio et persecutione
draconis in mulierem et semen ejus, et quomodo
a terra adjuta sit.

XVI. Et quis levaret perditum hominem, qui deceptus
Creatoris sui oblitus est, nisi ille qui nulla
caligine obumbratus ignorantiae illius condoluit?
sed cum diabolus mulierem vestitam vidisset, in invida
scientia, qua se de coelo projectum cognovit,
intra sciscitando ut quid Deus illi vestitum dedisset,
se ipsum decerpsit, ut in Apocalypsi scriptum
est: &#171;Et postquam vidit draco quod projectus est
in terram, persecutus est mulierem quae peperit
masculum. Et datae sunt mulieri duae alae aquilae
magnae, ut volaret in desertum locum suum, ubi
alitur per tempus et tempora, et dimidium temporis
a facie serpentis (Apoc. XIII).&#187; Hoc considerandum
sic est: Antiquus draco, videns quia locum illum
perdidisset in quem sedem suam ponere volebat,
quoniam in tartarea loca projectus erat, iram suam
in mulierem exacuit, quia illam radicem omnis humani
generis per partum esse cognovit; et in
maximo odio eam habens, intra se dixit quod nunquam
cessaret illam persequendo quousque ipsam
velut in mari suffocaret, quia eam primum deceperat.
Sed ipsa quasi pariendo angustiata, fortissimum
adjutorium consolationis tandem arripuit,
divinaque protectione suffulta in omnibus modis
diabolo se opposuit. Nam ipsi data sunt duo munimenta
beatitudinis, scilicet coeleste desiderium
et salvatio animarum, ut cum in his in secreta
cordis sui tenderet, ibidem nutrimenta salutis accipiens,
per tempus quod ante diluvium fuit, et tempora
post diluvium et dimidium temporis quod in
circumcisione ante Incarnationem Filii mei erat, et
perduravit usque ad plenum tempus Evangelii; in
quo omnis plenitudo verae et justae constitutionis,
adversus antiquum serpentem surrexit. Ante diluvium
et post diluvium, necnon et in circumcisione,
Deum colentes fuerunt, qui redemptionem animarum
suarum per effusum sanguinem Filii mei adepti
sunt. Cum autem tempus rutilans aurorae, id est
plenae justitiae per Filium meum venit, antiquus serpens
valde exterritus obstupuit, quoniam per mulierem,
videlicet Virginem, totus deceptus est. Quapropter
in furore suo contra illam exarsit, ut in voluntate
mea scriptum est: &#171;Et misit serpens ex ore
suo post mulierem aquam tanquam flumen, ut eam
faceret trahi a flumine, et adjuvit terra mulierem
(Ibid.). Hoc considerandum sic est: Misit
antiquus persecutor ex nequissima voracitate sua
rectitudinem mulieris, quae virum protulerat, incredulitatem
et infidelitatem in populos Judeorum et
paganorum, hoc intendens ut illam plurimis persecutionibus
attritam sibi subjugaret, vel omnino
suffocaret, quemadmodum navis per naufragium
suffocatur, quatenus nomen ipsius totum de terra
deleretur, sicut et res illa de terra deletur quae in
profundum fluminis projicitur. Sed adjutorio terrae
mulier erepta est, quia Filius meus vestem humanitatis
suae de ipsa sumpsit, qui plurima opprobria
et passiones ad confusionem ejusdem serpentis in
corpore suo pertulit.

Quia Deus mundum constituens et se ipsum glorificaverit,
rationali creaturae ostendendo se omnium
creatorem et hominem simul ex subjectione
eorum quae in mundo sunt magnificaverit; et
quomodo secundum litteram intelligendum sit initium
libri Genesis ab eo loco quo scriptum est:
&#171;In principio creavit Deus coelum et terram,&#187;
usque ad id, &#171;factumque est vespere et mane dies
unus.&#187;

XVII. Itaque, ut supradictum est, Deus mundum
coelo ornavit, terraque ipsum firmavit, ac per
eum se ipsum glorificavit, atque per illa quae in
mundo sunt hominem sublimavit, cum illi omnia
terrena subjecit, velut servus meus, secretorum
meorum conscius, ostendit dicens: &#171;In principio
creavit Deus coelum et terram (Gen. I).&#187; Hoc considerandum
sic est: In principio, id est in incoeptione
omnium rerum quae in scientia Dei erant
qualiter fieri deberent, creavit Deus, hoc est per
se ipsum procedere fecit, coelum et terram, scilicet
materiam omnium creaturarum coelestium et terrestrium,
coelum, id est lucidam materiam, et terram,
videlicet turbulentam materiam. Et hae duae
materiae simul creatae sunt, et in uno circulo apparuerunt,
qui circulus potestas Dei est in coelo et in
terra. De claritate illa, quae aeternitas est, praedicta
lucida materia velut spissa lux fulminabat, et haec
eadem lux super turbulentam materiam lucebat.
Ipse quoque nec firmamentum nec terram statim
illuminavit, quemadmodum nec homo facit, qui
quasdam formas parat, quia unamquamque prius
cum circino suo signat, et eam postmodum coloribus
depingit. &#171;Terra autem erat inanis et vacua,
et tenebrae erant super faciem abyssi (ibid.),&#187; quoniam
terra fuit inanis, scilicet forma carens, et invisibilis,
lumen non habens, quia necdum splendore
lucis, nec claritate solis, lunae aut stellarum illustrabatur,
et inculta, quoniam nulla creatura sulcabatur,
et vacua, id est incomposita, quia nondum
plena erat, cum necdum viriditatem, germen, aut
floriditatem herbarum, seu arborum haberet. Quod
autem non est dictum quod coelum inane et vacuum
esset, hoc ideo est quia nullos fructus parere
debebat. Sed tenebrae, quae necdum per splendorem
luminis evanuerant, quoniam nulla forma fulminabat,
erant super faciem abyssi, videlicet
super eamdem indistinctam confusionem terrae;
quae facies abyssi est, cum illa videatur, abyssus
vero occultetur, quia terrae abyssum, sicut corpus
animam obtegit, ut non videatur. &#171;Et Spiritus Dei
ferebatur super aquas (ibid.).&#187; Nam Spiritus Dei
vita est, et vita haec aquas ad manandum movit,
quatenus terra per illas firmaretur, ne per ventum
velut cinis spargeretur, quia ut Spiritus sanctus
homini infunditur, sic et aquae torrens iter habent
et omnia immunda lavant, quemadmodum et Spiritus
sanctus sordes peccatorum. Dixitque Deus:
&#171;Fiat lux, et facta est lux (ibid.).&#187; Dixit Deus,
inexstinguibile lumen quod a nullo obscuratur
existens, et per Verbum suum velut tonitrus sonuit
dicens: Fiat lux, et facta est lux, quia nox indeficiens,
hominibusque invisibilis lux, quae nunquam
obscurabitur fulminabat, cui etiam viventes sphaerae
scilicet angeli adhaerebant, quoniam Deus vita est,
et verbum suum non dormit, sed vita apparet. Et
quod illud protulit, hoc Deus ad laudem sibi posuit,
non autem lux solis, quia sol nondum erat, et
quoniam splendor solis super terram non semper
apparet, sed multoties obnubilatur. &#171;Et vidit
Deus lucem quod esset bona, et divisit lucem a
tenebris, appellavitque lucem diem, et tenebras
noctem (ibid.).&#187; Nam Deus vidit quod lux esset
bona, quae faciei suae splendorem redderet, et ideo
illam a tenebrositate etiam segregavit, ne officia
sua in invicem admiscerent, quia ex his duobus
alterum indeficiens est, alterum in defectu cadit.
A Deo namque dies est, quoniam Deus per Verbum
suum lumen primum prodire jussit, quod appellavit
diem, non diem solis, sed diem indeficientem,
quae in superioribus nulla tenebrositate opprimitur.
Et tenebras, non quae luce solis fugantur, sed quae
indeficientem obscuritatem habentes, nulla claritate
lucis perstringuntur; tenebras quoque quae
erant super faciem abyssi, et quas nondum illuminaverat,
appellavit noctem. Nox quippe carens die
caeca est, et dies a nocte segregata est, et a caecitate
noctis separata in claritate est. Sic Deus lucem
a nocturnalibus tenebris separavit. &#171;Factumque
est vespere et mane dies unus (ibid.). Nam factus
est finis operis hujus, et incoeptio ipsius, claritas
una in perfectione, quia cum Verbum Dei lucem
fieri jussit, incoeptio ipsius velut mane fuit; perfectio
autem ipsius quasi vespere, ubi completa apparuit.
Et alio modo:

Quia sicut Filius Dei, intemporaliter ex Patre natus,
principium est, in quo condita sunt universa,
sic idem ipse ex matre virgine nascens initium sit
creationis, vel aedificationis ecclesiae, et auctor
justificationis plenariae, ad quam nulla patrum
justitia vel legis sacramenta suffecerunt, sed in
praedicatione vel susceptione baptismi, et Evangelii,
et in fide Trinitatis reformata est.

XVIII. &#171;In principio creavit Deus coelum et
terram (Gen. I).&#187; Hoc considerandum sic est: In
principio incipientis temporis, cum Deus per Verbum
suum omnia crearet, creavit coelum et terram,
id est primam materiam, in qua omnis coelestis
et terrestris creatura per Verbum Dei processura
latuit. Similiter Deus in creatione Ecclesiae
fecit, antequam eam construeret. Ipse incoepit,
incipiens in principio, id est in Filio suo, quem
per auream portam virginis, in clausura pudicitiae
ejus, in mundum misit. Per ipsum omnia, scilicet
coelum et terra creata sunt, sicut Joannes evangelista
dilectus Dei dicit, atque eodem modo omnis
justitia coelestis et terrestris in ipso facta est. Et
quomodo est ipse principium, qui ante saecula in
Patre natus est? Ante saecula in Patre spiritaliter
non carnaliter natus est; ipse autem incarnatus
initium omnis justitiae existit, quia quaeque justitia,
quam antiqui sancti ante nativitatem ejus habuerunt,
in salvatione non vixit, neque hominem in
eam reduxit. Illa vero justitia, quae in eo surrexit,
scilicet baptismus et Evangelium, et unum Deum
in nomine sanctae Trinitatis credere, ipsa hominem
in paradisum reducit. Quapropter ipse principium
salvationis in opere suo est, ut Adam initium perditionis
in opere suo fuit. Et quemadmodum ipse
Verbum illud est, quod omnem creaturam produxit,
quia omnia per ipsum facta sunt, sic etiam
in humanitate sua principium omnis aedificationis
sanctae Ecclesiae est. Quomodo? Ipse in praedicatione
prophetarum, qui eum venturum esse praedixerunt,
quasi umbra erat, velut etiam ab Abel
usque ad nativitatem ipsius Filii Dei, quaeque
justitia umbra Ecclesiae fuit, quae de latere Christi
in sanguine ejus orta est. Quae per regenerationem
spiritus et aquae, quae nunquam ante fuit nisi
quantum Joannes Baptista in umbra baptismi pronuntiavit,
in forma sua tunc pleniter apparuit,
quoniam ipse Christus, qui ante nativitatem suam
quasi umbra a prophetis praedictus erat, homo in
carne apparuit, ut Psalmista David in Spiritu meo
dicit:

Verba David prophetae in psalmo primo, et quomodo
intelligantur, de Incarnatione Filii Dei et
fertilitate fructificationis doctrinae ejus ver omnem
mundum.

XIX. &#171;Et erit tanquam lignum quod plantatum
est secus decursus aquarum, quod fructum suum
dabit in tempore suo.&#187; Hoc considerandum sic
est: Filius Dei, qui per omnia voluntatem Patris
sui secutus est, lignum salutis fuit, conceptus de
Spiritu sancto, de quo viventes aquae fluunt, multum
fructum sanctitatis dans, cum discipulos suos
ad ecclesiasticam doctrinam pleniter instruxit.
Nam Filius Dei secundum divinitatem quasi radix
in corde Patris, et vis divinitatis fuit, et sic in
uterum Virginis descendens, plenum fructum per
humanitatem suam protulit, quia sicut humor
aquae in viriditate ligni est, ita Filius Dei in Patre
usque ad praedestinatum tempus humanitatis ipsius
semper erat, cum cibus vitae omnibus spiritualibus
factus est. Coelum etenim Filium Dei tetigit, dum
ipse in coelo in sinu Patris apparuit; et terra tetigit,
dum in praesepi jacuit; et aqua sensit, dum
ipse supra mare ambulavit. Et licet illum populi
corporaliter viderent, Deum tamen esse non cogitaverunt.

Quia id quod scriptum est: &#171;Terra autem erat inanis
et vacua, et tenebrae erant super faciem abyssi,&#187;
de incredulis a bono opere vacuis, et infidelitate
tenebrosis per allegoriam intelligatur; et illud
quod sequitur: &#171;Spiritus Domini ferebatur super
aquas&#187; in apostolis et populo credente per gratiam
Spiritus sancti impletum sit.

XX. &#171;Terra autem erat inanis et vacua, et tenebrae
erant super faciem abyssi (Gen. I). Omnis
populus, scilicet Judaicus et gentilis, qui super
faciem abyssi, id est terram habitabat, per irritationem
spiritus sui inanis fidei, et caecus et surdus
in agnitione Dei fuit, et vacuus a bonis operibus,
quoniam ea secundum doctrinam Altissimi Filii non
operabatur, donec ipse ad Patrem ascendit. Et sic
super terram, quae facies abyssi est, tenebrae infidelitatis
erant, in qua homines Deum non cognoscentes
quasi caeci vivebant. &#171;Et Spiritus Dei ferebatur
super aquas.&#187; Post ascensionem Domini
igneus Spiritus sanctus super aquas, id est apostolos
ferebatur, quod charitas Filii in voluntate Patris
fecit, quia ut in creatione mundi ante alias
creaturas aquae ortae sunt, sic etiam apostoli
primi doctores prae aliis doctoribus Ecclesiae fuerunt.
Et ut etiam ab aquis illis quae in creatione
mundi ortae sunt, omnes aquae profluunt, sic ab
apostolis primis doctoribus omnes doctores Ecclesiae
propagati sunt, ut Psalmista David testificatur
dicens:

Item verba David in psalmo XXVIII prophetae, apostoli
et doctores consona voce, et qualiter accipienda
sint.

XXI. &#171;Vox Domini super aquas, Deus majestatis
intonuit, vox Domini super aquas multas.&#187; Hoc
considerandum sic est: Vox primum sonat et vim
verbi in se habet, ita ut quaecunque annuntiat,
scienter intelligantur. Ita vox illius qui omnibus
dominatur super aquas, id est super prophetas
venit, cum eis multa secreta tam coelestia quam
terrena denudavit, et idem Dominus Deus majestatis
existens, quia super omnia potens est, potenter
innotuit, cum Filium suum in mundum misit. Tunc
quoque ille Dominus omnium populorum Spiritum
sanctum super apostolos caeterosque credentes,
qui in catholica fide multiplicati erant, misit, ita
ut doctrina ipsorum totum orbem terrae penetraret.
In humana namque forma homines Filium Dei
aspiciebant; sed quomodo conceptus et natus
fuisset nesciebant. Sed et vox aliquantum aliena
est, nec intelligibilis, verbum autem notum et intelligibile
est, per quod homo Deum majestatis in
fide cognoscit, qui prophetiam in hominem misit;
quam aqua etiam significat, unde et Dominus prophetarum
in vocibus eorum cognoscitur.

Quomodo verba Dei dicentis, &#171;Fiat lux;&#187; et caetera
usque ad id, &#171;Factum est vespere et mane
dies unus&#187; in exortu fidei Christianae, et praedicatione
apostolorum, et divisione fidelium al
incredulis secundum allegoricum sensum completo
sint.

XXII. &#171;Dixitque Deus: Fiat lux, et facta est
lux.&#187; Locutus est Deus per Spiritum sanctum apostolis
dicens: &#171;Estote ardens lumen, veritatem
in nomine sanctae Trinitatis docentes.&#187; Qui statim
Spiritu sancto accensi, clausuram in qua inclusi
erant aperientes, lumen unum facti sunt, in mundum
cum doctrinis suis ita fulgentes. &#171;Et vidit
Deus lucem quod esset bona, et divisit lucem a
tenebris. Appellavitque lucem diem, et tenebras
noctem.&#187; Vidit Deus quoniam ipsi lumen utile
mundo essent, et divisit lumen, id est apostolos, a
tenebris, scilicet ab infidelitate incredulorum, et
appellavit lumen istud diem unum, qui per Verbum
suum, quod Filius ejus est, eis in carne loquens,
mundo in praedicatione eorum lucet; tenebras
quoque, scilicet infidelitatem infidelium, appellavit
noctem. &#171;Factumque est vespere et mane
dies unus.&#187; Infidelitate incredulorum quasi ad
vesperas se declinare incipiente, factum est hoc
vespere cum transitu suo, et mane primae lucis,
id est initium fidei fidelium dies unus, quod unica
fides est, per quam unus Deus creditur, quia primus
ortus in Abel, bono fine in Christo consummatus
est, et ideo vespere Filium Dei cum opere
salvationis sensit et tetigit, quod usque in finem
mundi dies unus perseverat, quia Abel quasi mane
et Filius Dei quasi vesperum diei fuit. Et iterum
alio modo:

Quomodo haec eadem quae de creatione coeli et terrae,
vel de opere primi diei in Genesi scripta sunt,
in conversatione hominis ex diversis naturis animae
et corporis constantis juxta moralem sensum
accipienda sunt.

XXIII. &#171;In principio creavit Deus coelum et terram.&#187;
Hoc considerandum sic est: Dum ego
Deus hominem quasi in principio cujusdam creationis
in bonis moribus formo, viventem scientiam
boni et mali in illo creo, ita videlicet ut malum
devitet, et me Patrem suum in bono imitetur, qui
discretionem boni et mali ad similitudinem meam
ipsi dedi, ad hoc ut cum scientia illa omnes creaturas
discernat, easque cognoscens potestatem
super eas post me habeat. Sed ipse homo per
magnam vanitatem diabolo suadente me dimittens,
in lacrymabiles labores peccatorum cadit, quia in
fragili natura Adae natus, laetam scientiam, quae
eum nullatenus vulneraret, relinquit. Attamen in
anima sua habet quod in rectis suspiriis ad coelestia
desideria frequenter anhelat, quod quasi coelum
est, in carne autem habens, quod terrena desideria
semper requirit, quapropter de fragilitate
quae sibi de Adam orta est, et de consilio insidiatoris
diaboli, sine contagione peccati nunquam
esse potest, quod quasi terra est. &#171;Terra autem
erat inanis et vacua, et tenebrae erant super faciem
abyssi.&#187; Homo qui in moribus suis nunquam stabilis
esse potest, magna inanitas est, et quasi fluctuatio
maris semper inundat. Sed sicut in creatione
mundi creatura post creaturam de prima
materia ordinate processit, ita homo deberet per
bona desideria de virtute in virtutem ascendere,
ut eum in prima creatione institui. Nunc autem
per consilium diaboli bona desideria in magnam
vanitatem ut praedictum est subvertit, et in ipsa
vanitate morum a bonis operibus libenter vacat.
Quapropter tenebrosis factis quae ad pravos mores
pertinent circumdatus est, qui supra corpus ita
dominantur, ut qui facit peccatum servus sit peccati.
Et corpus quasi facies abyssi, anima autem
velut abyssus est, quia corpus visibile et palpabile
sicut facies abyssi, anima vero invisibilis et impalpabilis
sicut abyssus terrae existit. &#171;Et Spiritus Dei
ferebatur super aquas.&#187; Dum homo fidelis in peccatis
implicatur, ad Deum aliquando suspirat.
Quomodo? Ex compunctione quae de gratia Spiritus
sancti in ipso surgit, humores lacrymarum profert,
quia omne bonum opus suspiria praecedere debent.
Et sicut in prima creatione aquae prae aliis creaturis
de exspiratione Spiritus Dei praelatae sunt, Spiritui
sancto in significatione specialiter adjunctae,
ita etiam ipse Spiritus sanctus ante incoeptionem
bonorum operum humorem lacrymarum de corde
hominis producit. Dixitque Deus: &#171;Fiat lux, et facta
est lux.&#187; Deus in admonitione Spiritus sancti dicit:
Nunc aedificatio bonorum operum post compunctionem
cordis in homine isto fiat, et viriditas
fructus in eo producatur, unde lux in anima ipsius
fiat. Tunc homo cum tristitia poenitentiae in luce
bonorum operum surgit. Quomodo? De illicitis desideriis
voluptatum carnis seipsum restaurans,
malumque sibi abstrahens, incipit in illa novitate
lucis operari, quam prius non agnovit, dum in illecebrosis
desideriis carnis dormiret, et sic in initio
opus ipsius lucidum sit. &#171;Et vidit Deus lucem
quod esset bona, et divisit lucem a tenebris. Appellavitque
lucem diem, et tenebras noctem.&#187; Cum
ergo Deus hominem illum bonum operari incipientem,
et domum ejus ita fulgentem viderit,
sciens et videns initium boni in eo, amando et
amplectendo eum inspicit. Et in eodem initio illa
lucida opera a contagione tenebrosorum factorum
quae ad tormenta pertinet separat, et hoc divisio
illa est, quod Deus bonum in homine illo videns,
malum ab eo removet, lucida quoque opera in se
ipso diem salvationis nominat, quia in ipsis bonis
operibus animas ad se de perditione, quae in Adam
fuit revocat, contraria opera noctem perditionis
vocans, quae se in diabolo patre homicidii erexit,
&#171;Factumque est vespere et mane dies unus.&#187; Sic
in homine illo vespertina illa consuetudo mali
operis cum initio incoeptionis bonorum operum,
quasi in mane unius virtutis dies unus fit, quia
relinquens malum, bono se adjunxit, eo quod compunctio
prima virtus lucis sit.
Quomodo ea quae de constitutione firmamenti et divisione
aquarum leguntur ad litteram intelligenda
sint et verba David ex psalmo XVIII ad idem spectantia.

XXIV. &#171;Dixit quoque Deus: Fiat firmamentum
in medio aquarum, et dividat aquas ab aquis (Gen. I).&#187;
Hoc considerandum sic est: Deus, qui inexstinguibilis
lux est, per ardens verbum suum firmamentum
fieri praecepit, scilicet hanc volubilitatem, quae superioribus
signis ita firmata est, ut labi non possit,
et illam in medio aquarum posuit, sic separando
aquas ab aquis. Aquas enim, quae in altitudinem
sicut mons ascendebant, ita continuit, ut quemadmodum
nec mons de altitudine sua descendit, sic
nec illae quoquam declinent, nisi secundum quod
eas posuit, congregans sicut in utrem aquas maris,
qui firmamentum est; ponens etiam in thesauris
abyssos, qui terra sunt, quoniam terra thesaurus in
ipsa viventium est, sicut et Deus in arca Noe designavit,
quam in medio aquarum sustentavit, cum
creaturas clausas teneret. Isto modo inter segregatas
aquas Deus firmamentum posuit, quatenus aquas ab
aquis divideret. Deus namque hanc divisionem antequam
firmamentum illuminasset fecit, illudque nondum
illuminatum in loco suo absque circumvolutione
stetit, exspectans quando a Creatore suo illuminaretur,
quia omnis creatura primum radix existens, postea
pariendo multiplicatur, velut et hiems radicem,
aestas autem floriditatem viriditatis tenet. Sic Deus
creaturas terrae cum circulo suo signavit, quas deinde
secundum naturas suas vivificavit, et solum
hominem spiramine suo inspiravit, reliquas vero
creaturas aerio flatu vivificavit, qui cum nube pertransit.
&#171;Et fecit Deus firmamentum, divisitque
aquas quae erant sub firmamento ab his quae erant
super firmamentum. Et factum est ita (ibid.).&#187;
Deus firmamentum in divisionem aquarum illarum
quae subter et super illud erant posuit, et sic firmamentum
apparuit. Vocavitque Deus firmamentum
coelum, quoniam quaeque res quae aliam sustentat,
juste firmamentum illius vocatur. Ideo etiam firmamentum
coelum nominavit, quoniam omnia excellit,
et gloriam ipsius semper narrat, quia dum
homo inspicit, plene cognoscere non potest quid sit,
quia et homo Deum perfecte non cognoscit, quem
tamen in fide videt. Coelum autem, quod habitaculum
Dei est, homo non videbit, nisi prius spiritalis
totus efficiatur, quoniam sensus et scientiam illius
praecellit. Quapropter et Propheta dicit: &#171;Coeli
enarrant gloriam Dei, et opera manuum ejus annuntiat
firmamentum (Psal. XVIII).&#187; Hoc considerandum
sic est: Omnia instrumenta firmamenti juste
coeli dicuntur, quoniam, Deus ea per se solum posuit;
nec scientia illius creaturae indiguit, quia nullus
est qui sensu suo diffinire possit qualiter illa fecerit.
Unde et haec enarrant miracula Dei, quae per
ipsum in firmamento velut in speculo signata sunt,
ita ut sol divinitatem, luna vero humanitatem Filii
Dei ostendant, et stellae reliqua secreta ipsius demonstrent;
et isto modo Deo, qui Deus et homo
est, tam innumerabilis turba fidelium adhaeret, ut
eam nemo dinumerare valeat, quoniam et ipse innumerabilis
in gloria sua existit. Hominem quoque,
qui opus manuum Dei est, in lucido officio suo annuntiat
firmamentum, quia secundum illud aedificatus
est. Quapropter et hominem manifestat, ubi signa
ipsius in se aperte portat. Et factum est vespere
et mane dies secundus, quoniam Deus opus suum
in firmamento eodem studio finivit quo et incoepit,
quia omnia opera sua in aequitate disponit. Item
alio modo:

Quod secundum allegoriam firmamentum Christus,
vel fides Christi, divisio aquarum firma interpositio
ejusdem fidei, qua ab infidelibus fideles diruuntur,
vespere et mane in casu vitii et virtutis ortu accipiatur.

XXV. &#171;Dixit quoque Deus: Fiat firmamentum
in medio aquarum, et dividat aquas ab aquis (Gen. I).&#187;
Hoc considerandum sic est: Dixit Deus: Fiat firmamentum
fidei in medio infidelium populorum, qui
intelligant praedicationem apostolorum, et qui etiam
cum illis verba eorum voluntarie percipiant; et dividat
aquas, id est fideles, ab aquis, scilicet incredulis
Judaeis et paganis, ut Filius meus ad Judaeos
dixit: &#171;Auferetur a vobis regnum Dei, et dabitur
genti facienti fructus ejus (Matth. XXI).&#187; Hoc considerandum
sic est: Vos qui infideles estis, haereditatem
vestram per infidelitatem perdidistis. Quapropter
justo Dei judicio auferetur a vobis regnum
in quo cum Deo regnare debuistis, et dabitur illis
qui, peccata sua deserentes, proferunt fructus per
quos regnum Dei glorificatur. Nam magna duritia
in cordibus infidelium est, qui non secundum scientiam
boni, sed secundum illicita desideria cordium
suorum operantur. Rationalitas enim materia scientiae
boni et mali est, et quasi faber aedificando et
destruendo existit. Nam qui diem fidei diligit, domum
suam in coelesti Jerusalem aedificat; qui autem
illam repudiat, domum suam ab honore et beatitudine
supernae haereditatis destruit; et quoniam idem
omnia quae facit in noxiali pomo secundum concupiscentias
suas operatur, opera ejus obscura sunt,
quia in tenebris fiunt lucem fugientio. Increduli itaque
veram lucem, id est Filium Dei, reprobaverunt,
nec eum videre, nec opera ipsius facere volebant,
et ideo etiam haereditatem suam perdiderunt; illi
autem qui eum bona fide susceperunt, et praecepta
ipsius compleverunt, dote sanguinis ejus coeleste
regnum adepti sunt. &#171;Et fecit Deus firmamentum:
divisitque aquas quae erant sub firmamento ab his
quae erant super firmamentum. Et factum est ita
(Gen. I).&#187; Deus firmamentum fidelium auditorum
in praedicatione apostolorum fecit, et divisit aquas,
id est infideles populos, qui in terrenis rebus cum
idolis et his similibus sub firmamento fuerant, ab
hominibus illis quis super firmamentum, id est super
Christum erant. Vocavitque Deus firmamentum
coelum, per quod intelligitur fides, quia ipsa firma
et magna civitas cum coelestibus operibus est. Quomodo?
Ipsa civitas omnis ecclesiastici ordinis est,
et victoriosissimum certamen contra incredulitatem
omnium incredulorum.&#187; Et factum est vespere et
mane dies secundus (ibid.).&#187; Facta est illa finitio
infidelium cordium cum ortu firmamenti illius diei,
scilicet rectae fidei, dies secundus, quod quasi in
secunda luce fidei est in Christum credere.

Quia sicut dies secundus sine luminaribus coeli fuit,
ita et fides absque lucidis operibus nullius laudis
sit, et ideo in opere ejusdem diei sicut in operibus
caeterorum non est positum, &#171;vidit Deus quod esset
bonum.&#187;

XXVI. Quod autem hic dictum non est, &#171;et vidit
Deus quod esset bonum (ibid.), hoc est quod hoc
igneum opus fidei et caeterae virtutes nondum in
opere surrexerant: sed tantum in auditu populorum
illis eas in gustu operis nondum gustantibus se
formaverunt. Et sicut homo quis cibus bonus sit
nisi per gustum nescit, sic homines opera fidei operando
nondum gustabant; sed quasi in umbra auditus
ea tantum audiebant. Itaque sicut firmamentum
super orbem terrae sine splendore solis, lunae
ac stellarum adhuc erat, sic etiam tunc quasi in
secunda luce fidei, ipsa fides sine lucido opere juste
constitutarum ordinationum manebat, ita ut illi homines
fidem tantum quasi in umbratione perciperent.
Et iterum alio modo:

Quod secundum moralem sensum firmamentum intelligatur
virtus discretionis, quia fidelis quisque in
activa et contemplativa vita et corpori necessaria
a superfluis, sed et animae salubria a noxiis secernere
novit.

XXVII. &#171;Dixit quoque Deus: fiat firmamentum in
medio aquarum, et dividat aquas ab aquis (Gen. I).&#187;
Hoc considerandum sic est: Deus in dilatatione
cordis homini interdum loquitur. Quomodo? In dulcedine
Spiritus sancti, quia in homine ipso locus
domus suae fulget. Et deinde instrumenta virtutum
ad tutelam operis illius quod incipiebat in eo facit,
ita ut homini illi nulla necessaria ullius virtutis desint,
sicut etiam in coelo et in terra fecit, ubi nullae
creaturae homini necessaria desunt. Dicente igitur
Deo fit firmamentum, quod discretio est in diversitate
spiritalium et carnalium hominum, in eo quod
homo coeleste desiderium et necessariam curam carnis
habere debet, scilicet ut in rebus cum discretione
ita detineatur, ne exaltatio ruinae per bona
opera in illo aedificetur, et etiam ne de aliena
instantia diversorum morum corrumpatur; sed interdum
cum suspiriis oret, in alia hora bonis operibus
occupetur; alia autem vice necessaria carni
ne deficiat provideat. Et quaecunque dona sancti
Spiritus habuerit, illa cum discretione frequenter
reaedificet, et ita semper exercendis virtutibus pro
modo earum instet, ut per has ferventibus suspiriis
ad coelum anhelet, et curae carnis nonnisi ex necessitate
deserviat. In his quoque muneribus Spiritus
sancti vana gloria, quam Deus omnino abjecit, effugetur,
quia homo eam pro Deo se ipsum honorans
habet, et radicem boni unam post aliam eradicat.
Unde semper instabilis manens, in uno loco nullo
modo stare valet, et super talem requiescere gratia
Spiritus sancti non potest. &#171;Et fecit Deus firmamentum;
divisitque aquas quae erant sub firmamento
ab his quae erant super firmamentum. Et factum
est ita (ibid.).&#187; Nunc quoque facit Deus omnia
instrumenta virtutum in homine, cum discretione
quam in exspiratione Spiritus sancti constituit, propterea
ut ipse homo omnia instrumenta haec, quae
Deus utilia esse videt, in se ipso discernat, ita ne
ulla virtus quam incipit per vagationem mentis dimergatur.
Et sic Deus terrenas necessitates et coelestes
virtutes dividit, quas Spiritus sanctus irrigat,
et quae coelestibus semper adhaerent, quatenus homo
cum eis ad contemplativam vitam semper anhelet.
Has quoque virtutes discretio continet, quasi ancilla
quae dominam suam servitio suo obtinet, quia in
terrenis rebus quae carni adsunt, et quae discretioni
subjacent, ipsa domina ancilla carere non vult.
Sic discretio firmamentum est, terrena, id est activam
vitam, sub se; coelestia autem, id est contemplativam
vitam, super se habens; quibus ipsa scala
est, in qua mentes hominum per bona opera ad
coelum ascendunt, et in qua etiam propter necessitatem
carnis ad terram descendunt, velut Maria et
Martha diversa servitia Deo exhibuerunt, cui tamen
utrumque placuit, quia ipse constitutor utriusque
vitae est. Sicque firmamentum virtutis inter utramque
vitam sit, cum ipse homo sibimetipsi discretionem
facit, ita ut coelestia et terrestria suo statute
modo recte habeat, sicut ea Deus constituit. &#171;Vocavitque
Deus firmamentum coelum (ibid.).&#187; Et
Deus per inspirationem Spiritus sancti in homine
discretionem coelum vocat, quae vere certissima significatio
coeli est, quia, ut firmamentum omnia ornamenta
quae mundum illuminant et regunt atque
continent in se habet, ita discretio omnia instrumenta
virtutum quae a Deo procedunt, quibus corpus
et anima regitur, obtinet; et sic quae intrinsecus
latent non deficiunt, et quae extrinsecus sunt per jactantiam
non obscurantur. &#171;Et factum est vespere
et mane dies secundus (ibid.).&#187; Sic etiam in homine
illo fit, qui ipse in bona consuetudine vespertinus
est, cum omnia opera sua in discretione perficit.
Nam Deus in initio omnium virtutum finem earum
praevidet, quoniam ipsas se tangentes sentit, et etiam
in fine initium earum approbat, quia bonum initium
non prodest nisi etiam bonus finis sequatur, ut Filius
meus in Evangelio de sponso loquitur, qui ad
fatuas virgines dixit:

Testimonium Evangelii, in quo Sponsus fatuis virginibus
dicit: &#171;Nescio vos,&#187; et ad quid hic assumptum
et quo sensu accipiendum sit.

XXVIII. &#171;Amen, amen dico vobis, Nescio vos
(Matth. XXV).&#187; Hoc considerandum sic est: Ego qui
sum certissime dico vobis, qui propter gustum carnis
secundum concupiscentias vestras operantes,
ex toto exstincti estis: &#171;Nescio vos,&#187; quia me cognoscendo
ita non tangitis, ut virtutes justorum operum,
quas bonae scientiae vestrae proposui, faciatis,
nec eas a me petatis. Animae etiam vestrae suspiria
sua prohibetis, illam ad hoc cogentes, ut voluntatem
carnis perficiat, et nullum auxilium a me quaerat.
Quis enim potest illi respondere, cujus vox et verba
non audiuntur? Nullus. Vos enim nullum clamorem
ad me dirigitis. Et quod donum illi dabitur, qui nec
aliquid quaerit, nec postulat, sed qui muta voce donum
fugit? Vere nullum. Itaque vos a me nihil postulatis.
Nam illos qui cum suspirio animae non clamant
ad me, et me corde et mente non attendunt,
utpote mei oblitos, quasi scientiam eis non dederim
nescio, et ob hoc maxime quia per iniqua opera
me irritant. Nam propter otiositatem fatuitatis suae
ad me non respiciunt, et discretionem virtuosarum
mentium quae de Spiritu sancto accenduntur propter
amplexionem carnis repudiant. Unde et ab oculis
meis exclusi sunt. Unum enim eligunt, at aliud abjiciunt,
quia terram cum viriditate sua apprehendunt,
et coelum propter voluptates suas negligunt,
sola voce pulsant, sine opere ingredi volunt, sed idcirco
porta ejus aperiri non poterit. Omnes namque
virtutes per coelestia et per terrestria discerni possunt,
quia homo in terra ambulat, et coelum suspicit,
ac in his duabus eum eligere oportet, quid secundum
Deum diligat, et quid odio habeat, ita ut in
bono ad coelestia tendat, et a malo se avertat. Sic
utique dicitur Deo ignotum uniuscujusque hominis
initium, cujus etiam finem ipse non approbat. Et ut
in fine mundi qui multo utilior initio ipsius est, salvatio
in Filio meo surrexit, quia in ipso initio perditio,
in ipso autem fine salvatio processit; ita
etiam bonus finis multo utilior quam bonum initium
est. Tali modo discretio secunda lux boni operis, ut
dies secundus est.

Quare etiam juxta moralitatem opus secundi dici,
cum bonum sit, laude bonitatis careat.

XXIX. Quod autem hic dictum non est, &#171;et vidit
Deus quod esset bonum (Gen. I),&#187; hoc est quod discretio
officium aliarum virtutum est, non operando,
sed caeteris virtutibus ministrando, ut etiam firmamentum,
quod sustentaculum illorum est per quae
volvitur, alias operantes creaturas ipsis obsequium
existendo continet, quae propter servitium hominis
operariae nominantur, quoniam per illud singula
opera sua die ac nocte operantur. Et ut etiam idem
firmamentum unumquodque quod ei impositum est
sustentans, illi locum dat, ita discretio per opus, ut
caeterae virtutes quae ab opere operatrices nominatae
sunt, operatrix non est, sed tantum aliarum
virtutum sustentaculum.

Quomodo quod scriptum est, &#171;Congregentur aquae&#187;
usque ad id &#171;factum est vespere et mane dies tertius&#187;
secundum litteram competenter intelligendum
sit.

XXX. &#171;Dixit vero Deus: Congregentur aquae
quae sub coelo sunt in locum unum, et appareat arida
Factumque est ita (Gen. I).&#187; Hoc considerandum
sic est: Per verbum quod inexstinguibile est confluxerunt
aquae quae sub firmamento remanserant in
locum unum, quatenus terra appareret, ne eis cooperta
inanisceret, et hoc antequam firmamentum
illuminaretur factum est ita, ut illud stellis elucidatum,
plateis aquarum quae terra sunt ab aquis segregatis
luceret. Et vocavit Deus aridam terram,
quae mater omnium germinantium in terra est, quia
et primus homo ex ipsa factus est, congregationesque
aquarum appellavit maria, ex quibus aquae fluunt,
quasi ab eis generentur. &#171;Et vidit Deus quod esset
bonum, et ait: Germinet terra herbam virentem et
facientem semen, et lignum pomiferum faciens fructum
juxta genus suum, cujus semen in semetipso sit
super terram. Et factum est ita (Ibid.).&#187; Vidit Deus
quia omne quod fecerat recte et bene ad officium
suum positum erat, ac per vivens verbum suum
praecepit, ut ad germinandum florentem herbam materna
terra viresceret, facientem quoque semen, quatenus
in semine suo multiplicaretur, per quod iterum
renasceretur, quoniam omne germen semen in
se habet, ne in natura sua deficiat. Jussit etiam ut
germinaret lignum fructiferum faciens fructum ad
vescendum, in natura sua semen in semetipso habens
quo iterum germinet cum super terram ceciderit.
Et sic adimpletum est, quemadmodum cum servus
laeto animo praecepta domini sui perficit, cum
paterfamilias illum vocans ei negotia sua committit,
et quid de unoquoque faciat ipsi indicat, quia et
terra cum gaudio ad jussa Domini sui movebatur,
illa in omnibus adimplendo. &#171;Et protulit terra herbam
virentem et afferentem semen juxta genus suum,
lignumque faciens fructum, et habens unumquodque
sementem secundum speciem suam (Ibid),&#187; quoniam
ut Deus praecipiebat protulit materna terra
viriditatem herbarum semen suum in se habentium,
viriditatemque lignorum congruentem fructum proferentium
et in semine suo renascentium, quia dum
semina istorum in terra cadunt, secundum speciem
formationis suae iterum alia resurgunt. &#171;Et vidit
Deus quod esset bonum,&#187; ut omnia haec quae homini
necessaria erant, quem facturus fuerat, ita
praecederent, ne in sequenti necessitate hominis
deficerent. &#171;Factumque est vespere et mane dies
tertius (Ibid.),&#187; scilicet finis et initium, quibus
completur tertium opus, quoniam Deus praefata tria
opera cum circulo scientiae suae profecerat, quae
nondum cum circuitu luminarium illustrata fuerant.
Nam sicut ignis silet antequam flatu venti excitetur,
sed flatu venti excitatus flagrat, ita opus Dei in praescientia
ipsius siluit antequam prodiret, sed virtute
viventis verbi excitatum in forma sua apparuit.
Unde etiam inspiratione mea scriptum est:

Verba Dei in libro Isaiae prophetae dicentis, &#171;Tacui,
semper silui, patiens fui, sicut pariens loquar,&#187;
et in psalmo secundo loquentis ad Filium, &#171;Ego
hodie genui te,&#187; et ad quid hic posita sint, et quomodo
intelligantur.

XXXI. &#171;Tacui, semper silui, patiens fui, sicut pariens
loquar (Isa. XLII).&#187; Hoc considerandum sic
est: Ego prophetia prophetarum Spiritu sancto imbuta,
tacui in patientia, silui in mansuetudine, sicut
pariens post dolorem suum loquar. Nam ante incarnationem
Filii Dei velut muta tacui, ita ut secreta
ipsius in me silenter continerem, nec ea in aperto
protuli, quemadmodum ignis flammam in se continet
quae non per se, sed a vento movetur; sed nunc
post dolorem illum quem idem filius Dei secundum
carnem in cruce passus est, sicut pariens dolore abjecto
loquar, ea scilicet quae prius occultaveram,
in gaudio aperte proferens. Prophetae etenim voces
suas silenter comprimebant, quoniam quae scientia
locutionis eorum esset, pleniter nesciebant. Unde et
apud semetipsos dicebant: &#171;O. o. o. pleniter non
videmus quae loquimur, scimus tamen quod Deus illa
temporibus suis manifestabit?&#187; Et sic patienter
sustinebant, scientiae Dei illa committentes. Deus
autem ad ministerium operis sui quod ad imaginem
suam fecerat, illa postmodum illuminavit, velut
mater post partum laetatur, cum infantem viderit,
quem de se genuit, ad ipsum suspirando dicens:
&#171;Hic est filius meus.&#187; Sic etiam summus Pater de
Filio suo loquitur: &#171;Ego hodie genui te (Psal. II).&#187;
Quod hodie aeternitas illa est in qua secundum divinitatem
Patri semper aequalis est; post cujus incarnationem
prophetia in sanctis aperte flagrabat,
qui prophetiam prophetarum exponendo palam loquebantur,
sicut et Deus firmamentum lucentibus
luminaribus illuminavit. Alio modo: &#171;Dixit vero
Deus:&#187;

Quia id quod Deus vocavit aridam terram, et congregationes
aquarum appellavit maria, juxta diversos
respectus allegorice de Ecclesia accipiatur,
quae de pluribus populis collecta, et fidei soliditate
fundata, a David terra viventium, et a Joanne
apostolo in Apocalypsi mare vitreum mistum cum
igne nominatur, et quo sensu haec eadem testimonia
accipi debeant.

XXXII. &#171;Congregentur aquae quae sub coelo sunt,
in locum unum, et appareat arida. Factumque est
ita (Gen. I).&#187; Hoc considerandum sic est: Deus
populos Christianorum congregavit qui inter paganos
(sic) eum plus et doloribus impugnati in diversis
locis erant, et eos in unam Ecclesiam tulit, et sic
ipsi terra viventium apparuerunt, sicut Propheta
dicit: &#171;Credo videre bona Domini in terra viventium
(Psal. XXVI).&#187; Hoc considerandum sic est:
Ego qui Deum sequi studeo, cum ea quae bona
sunt operor, credo nec dubito quin visurus sim
bona illa quae Dominatoris omnium sunt, in terra
illa in qua beati vivunt, nulla pericula mortis amodo
metuentes. Verbum quoque Dei dormientes mentes
hominum excitat, illosque in vera visione fidei
videre facit ita ut qui in infidelitate in inarata terra
prius erant, hos postmodum gratia Spiritus sancti,
eum aratro fidei evertat. Eos etiam terram viventium
parat, quae omni fructifera viriditate florens,
plenum fructum profert, sicut et prophetae Virginem
Filium Dei parituram dicebant, qui terram dormientem
aratro verae fidei in sanctis suis suscitat,
ita ut ipsi fluens aqua de vivente aqua Spiritus sancti
fluant. Atque hoc ita in praecepto Dei factum
est, ut Deus voluit. &#171;Et vocavit Deus aridam terram,
congregationesque aquarum appellavit maria
(Gen. I).&#187; Itaque Deus Israel Ecclesiam promissam
terram fluentem lac et mel nominavit, quia ipsa et
dulcedo et candor coelestis regni est, cum fide et
confessione Dei Patris in Christiano populo effulsit,
ita ut idem populus Deum in vera Trinitate, quam
Judaei percipere noluerunt, confiteretur. Ista etiam
Ecclesia ab aquis, scilicet apostolis, congregata mare
nominatur, quia inimicitiae diabolicae pugnae contra
animas et tempestates malorum Christianorum et
paganorum contra corpora in magnis periculis in
Ecclesiam inundant, eam opprimere volentes, nisi
Deus eos liberet, qui nauta et remex suorum semper
est, quia nullus Christianus coelestem Jerusalem
intrare potest, nisi tempestates illas, Deo adjuvante,
pertransierit. Et Ecclesia etiam hoc ipsum mare est,
quod Joannes evangelista, ut vitreum mare mistum
cum igne vidit, ut in Apocalypsi dicit: &#171;Et vidi
tanquam mare vitreum mistum cum igne, et eos qui
vicerunt bestiam, et imaginem illius, et numerum
nominis ejus stantes supra mare vitreum, habentes
cytharas Dei et cantantes canticum Moysi servi
Dei, et canticum agni (Apoc. XV).&#187; Hoc considerandum
sic est: Ego cui secreta Dei demonstrata
sunt, vidi in interioribus oculis Ecclesiam quam
Deus de communi populo Judaeorum et paganorum
vocavit, in fide puram, nec non e multis tribulationibus
concussam, ubi fideles per Spiritum sanctum
accensi, vivum Deum in vera fide cognoscebant et
inspiciebant, quia fides velut umbra Divinitatis est,
quam mortalis homo perfecte videre non potest. Et
umbra formam quae non videtur demonstrat, sicut
et circinus formam nondum formatam signat, quemadmodum
et Filius Dei Philippo Patrem desideranti
videre dicit, quod ille qui videt eum videat
et Patrem suum (Joan. XIV). Sancta enim divinitas
in humanitate latuit, et per doctrinam qua totum
mundum illustraverat, mundo illuxit; sicut et aqua
terram, quae velut corpus ipsius est, totam perfundit,
et ad refectionem omnis creaturae fructiferam
facit; quia etiam ut Deus a coelestibus spiritibus
videtur, sic quoque voluit, ut a creatura in humana
natura conspiceretur. Sed et illos attendi qui superaverunt
antiquum serpentem, ac membra ipsius
et numerum angelici exercitus ejus, quoniam locus
et numerus eorumdem cadentium spirituum per
hominem implebitur, quem diabolus per invidiam
de paradiso seduxerat; attendi, inquam, stantes in
altitudine Ecclesiae, dum carnem suam mortificarent
cum sanctis operibus, et cum signis quibus
undique in laude Dei volabant. Et etiam habebant
laudem illam quae ex praecepto Dei scripta est, et
quam Deus per creaturas constituit, quia sicut coelestis
Jerusalem ex impolitis lapidibus qui in terrenis
jacebant primitiis fundata existit, ita et vetus lex,
spiritalia in se occultans, tandem spiritalia intelligere
incoepit per quae muri ejusdem civitatis postea
aedificabantur. Cantabant quoque canticum Moysi
in similitudine cantoris, qui praesentia et futura cantat,
quae tamen ei ignota et aliena sunt, excepto quod
tantum ad ipsa suspirat, sicut et Moyses cum veteri
lege quasi vox erat, in qua Verbum, scilicet humanitas
Salvatoris latuit, qui scilicet Moyses omnia
mirabilia incarnationis ejusdem Filii Dei significanter
scripsit, quemadmodum Deus eum docuit. Ipsi
etiam cantabant canticum Agni, quod in ordine virginum
est, quae Agnum Dei in fide habent, desponsationem
carnis postponentes, eumque in dilectione
intuentes velut ipsum praesentem habeant, quem in
carne non vident. Quapropter et ipsis valde jucundum
est quod summo Regi desponsatae sunt, et
quod cum jubilatione laudis ipsi cantant, quia etiam
ad alienam vitam cum suspirio animae semper anhelant,
et omnem sollicitudinem suam Deo commendant
voce et opere eum laudantes.

Quod uterus Ecclesiae, instar cujusdam terrae, et
herbam virentem in simplicitate fidelium parvulorum,
et ligna pomifera in robusta operatione perfectorum
modo germinet, et juxta semen laus fidei
in successione credentium usque in finem germinativa
sit, et hoc in die tertio, scilicet in claritate
ejusdem fidei.

XXXIII. &#171;Et vidit Deus quod esset bonum, et
ait: Germinet terra herbam virentem et facientem
semen, et lignum pomiferum faciens fructum juxta
genus suum, cujus semen in semetipso sit super terram.
Et factum est ita (Gen. I).&#187; Vivens terra Ecclesia
est, fructum justitiae cum doctrina apostolorum
pariens, sicut ipsi filiis suis in initio praedicaverunt,
ut quasi herba in viriditate rectae fidei essent,
quam in semine verborum Dei percepissent, et ut
etiam fructiferae arbores secundum legem Dei fierent,
ita ut in semine eorum fornicationes et adulteria
non perpetrarentur, sed in recta nativitate filios
super terram parerent. &#171;Et factum est ita,&#187; quia in
sono apostolorum fidem suscepit Ecclesia, et unaquaeque
constitutio populorum rectae legi subjecta
est. &#171;Et protulit terra herbam virentem, et afferentem
semen juxta genus suum, lignumque faciens
fructum, et habens unumquodque sementem
secundum speciem suam.&#187; Ecclesia, quae est terra
viventium fructum bonorum operum in viriditate
fidei protulit, et afferentem semen Verbi Dei, et
fructum ita ut etiam filii ejus, sive divites sive pauperes,
sive majores natu sive minores, rectum conjugium
secundum formas suas exercent. &#171;Et vidit
Deus quod esset bonum.&#187; Et illud ante Deum bonum
erat. &#171;Factumque est vespere et mane dies
tertius,&#187; Tunc divisio sparsionis Christiani populi,
quae ex praeliis infidelium et doloribus quos ei propter
rectam fidem inferebant facta est, quasi per
vesperum se declinare coepit ad mane illius diei,
scilicet stabilis fidei in qua Christiani constitutam
legem acceperunt, per quam scirent quid eis in
eadem lege Dei faciendum esset; et hoc factum
quasi dies tertius cum tertia luce rectae fidei est.
Et iterum alio modo: &#171;Dixit vero Deus:

Item quomodo ea quae eodem tertio die facta narrantur,
per historiam in moribus filiorum Ecclesiae
inveniantur juxta tropologiam, adjuncto ad hoc
competenti testimonio Evangelii, et quo sensu accipi
debeat.

XXXIV. &#171;Congregentur aquae quae sub coelo sunt
in locum unum, et appareat arida. Factumque est
ita (Gen. I).&#187; Hoc considerandum sic est: Deus in
compunctione cordis hominis dicit ut omnes necessitates
corporis quae discretioni subjacent, in placidum
locum unius usus congregentur. Quomodo? Ut
homo in epulis, aut in ebrietate, aut in illecebrosis
ornamentis vestimentorum, aut in tortuosa mente
superfluus non sit, in omnibus his gloriam sibimetipsi
requirens; sed necessitas corporis ibi tantummodo
appareat. Quomodo? Ut corpus ita modice
pascatur, ut eo recte refecto, anima gaudium habere
possit; et ut justa itinera cum illo habeat, ita
ut de nimia abstinentia in praecipitium non prosternatur,
et ne etiam de superfluitate praedictae immoderationis
prematur. Et sic in homine omnia haec
per admonitionem Spiritus sancti fiunt, quam ipse
in hilaritate mentis suscepit. &#171;Et vocavit Deus
aridam terram, congregationesque aquarum appellavit
maria.&#187; Et Deus cum eadem admonitione homini
illi per sanctam humilitatem insistit, ita ut se
ipsum miseram aridamque terram propter diversas
necessitates corporis sui nominet; unde etiam propter
saeculares res, quae in ipsis necessitatibus latent,
suspiria habet, se ipsum ut fluctuationem maris
existimans, et ob hoc etiam in humilitate se
deprimens, quasi spiritali gaudio indignus sit. &#171;Et
vidit Deus quod esset bonum et ait: Germinet terra
herbam virentem, et facientem semen, et lignum
pomiferum, faciens fructum juxta genus suum, cujus
semen in semetipso sit super terram. Et factum
est ita (Ibid).&#187; Deus in amplexione dulcis ac
profundae humilitatis videns quod modo seipsum
propter terrena despiciat, quae de fragilitate sua sine
contagione esse non possunt per admonitionem
Spiritus sancti ait: &#171;Quia homo compunctionem
cordis et discretionem boni et mali suscepit, et
seipsum terram esse cognoscens sanctae humilitati
prostratum subjecit, nunc in viriditate virtutum diligenter
germinet, ita ut in cogitationibus et operibus
suis carnalibus desideriis non succumbat, quia
ipse in corpore suo succum habet, qui eum ad hoc
semper allicit, ut in operibus suis peccare incipiat.

Et haec bona opera in consuetudine habens, semen
faciat, videlicet ut secundum verba doctorum
se corrigens a praedictis desideriis, se abstrahat,
et deinde ad fortiores virtutes fructus facientes, secundum
doctrinam magistrorum ascendat. Quomodo?
Homo a doctoribus quid bonum, quidve malum
sit scrutari debet, et secundum doctrinam eorum
faciat, ita ut instrumenta virtutum illarum quas incoepit,
hoc semen Verbi Dei in semetipsis habeant,
et illud super terram, scilicet super hominem sit;
sicque fiet ut quod de admonitione Dei ardenter
suscepit, ex amore Dei in ipso perficiatur. &#171;Et protulit
terra herbam virentem et afferentem semen
juxta genus suum, lignumque faciens fructum, et
habens unumquodque sementem secundum speciem
suam (ibid.).&#187; Homo a Spiritu sancto interius doctus,
tunc de corde suo viriditatem abstinentiae,
delectationes carnis coercendo, et verbum correctionis
profert, quando in se secundum magistrationem
qua se ipsum constringit, ad Deum semper
anhelat. Nam unaquaeque virtus arida est, si verbo
correctionis intra hominem non radicat, ut Salvator
in Evangelio ait: &#171;Aliud cecidit supra terram,
et natum aruit, quia non habebat humorem
(Luc. VIII).&#187; Hoc considerandum sic est: Semen
verborum doctrinae Spiritus sancti in terra seminatur,
quatenus homo per illud in anima pascatur.
sed quoniam illud multimoda dona Spiritus sancti
sunt, aliud cadit supra dura incredulorum hominum,
ita ut illi hoc interdum quasi gementes percipiant,
sed tamen fructum pietatis non proferunt,
quia humore lenitatis carent, quemadmodum nec
terra sine humore infecunda ad fructus existit, fructum
utilitatis non affert. Deus enim creaturas ad
intellectum hominis creavit, quatenus in illis utilia
eligerent et inutilia reprobarent, sicut et terra ubi
humore perfusa mollis est, fructum facit, ubi vero
absque humore dura et lapidea existit, fructum afferre
non potest. Nam homo in scientia boni terra
bona et delicata notatur, in scientia autem mali
terra dura et lapidea intelligitur, ita ut ros Spiritus
sancti super illos qui cum delectatione spiritalis
vitae bona opera operantur, ad plurimum fructum
fundatur, et illi qui per gustum carnis quaeque peccata
voluptatis ad se colligunt, per duritiam cordis
ut petrosa terra infructuosi permaneant, quoniam
succus bonae voluntatis in ipsis exaruit. Et quomodo
virtus intra hominem verbo correctionis radicabit?
Ut ipse verbo cordis sui se constringat, cum
quo contra vitia pugnare debet. Et sic altas virtutes
quibus se per doctrinam majorum instruit proficiet,
ita scilicet ut intelligat qualiter cum timore se constringere,
et a malo per abstinentiam recedere debeat,
quia homo qui in delectatione a pravis operibus
se abstinet, majoris virtutis est quam ille qui
non delectatur, opera carnis suae devitat. Et sic
homo per verba dictorum quaeque sapienter perficiens,
in semetipso fructum secundum exemplum
quo doctus est proferet, et verba eorum contra se
cum correctione verborum suorum habebit. &#171;Et
vidit Deus quod esse bonum (Gen. 1).&#187; Praedictae
causae Deum ita tangunt, ut eas acceptando sciat et
videat quia homo se ipsum restaurans, de instabilitate
quae sibi in ruina Adae orta est, et quam malam
esse novit humiliter surrexit, et hoc valde bonum
est, quia Deo tunc reviviscit, dum ad Deum pervenire
desiderat. &#171;Factumque est vespere et mane
dies tertius (ibid.)&#187; Et ita fiet hoc vespere, scilicet
bonus finis, cum initio bonum incipientis dies tertius,
ut praedictum est, in hoc quod homo se ipsum
a malis operibus constringit, facta tertia virtute
boni operis, quae humilitas est.

Quomodo ad litteram accipiendum sit quod scriptum
est: &#171;Dixit Deus: Fiant luminaria in firmamento
coeli,&#187; et caetera usque ad id, &#171;et factum
est vespere et mane dies quartus.

XXXV. &#171;Dixit autem Deus: Fiant luminaria in
firmamento coeli, et dividant diem et noctem, et
sint in signa et tempora, et dies et annos, et luceant
in firmamento coeli, et illuminent terram. Et
factum est ita (Gen. I).&#187; Hoc considerandum sic est:
Per divinam jussionem illuminatio firmamenti opus
Dei pulchrum et gloriosum ostendebat, ut etiam
anima corpus pulchrum et gloriosum faciet, quod
licet post transitum illius propter primam conceptionem
in putredine feteat, tamen sicut et superiora
immutabitur, cum ipse homo denuo resuscitabitur.
Et officia luminarium istorum Deus constituit et divisit
in diem et noctem, quia in his duabus divisionibus,
videlicet in die ac in nocte, omnis dispositio
necessitatis hominis pendet, quatenus ille cum rationalitate
per signa eorumdem luminarium, quae
creatura illa et illa sit, et quomodo tempora dierum,
noctium et annorum per singula haec signa nominentur,
atque ut ipsa luminaria in firmamento
elucidata videantur illuminantia terram, et ea quae
in ipsa sunt. Omniaque haec ita constituta sunt,
ut ea Deus apparere jussit. &#171;Fecitque Deus duo
magna luminaria, luminare majus, ut praeesset
diei, et luminare minus, ut praeesset nocti; et stellas,
et posuit eas in firmamento coeli, ut lucerent
super terram, et praeessent diei et nocti, et dividerent
lucem et tenebras (ibid.).&#187; Deus per Verbum
suum haec duo magna luminaria lucide illuminavit,
majus scilicet in die, minus vero in nocte, quorum
alterum in ordine suo stat, nec crescit, nec minuitur,
alterum per signa firmamenti crescit, et defectum
accipit. In his quoque duobus luminaribus
Deus quomodo opus suum, quod homo est, in duabus
naturis perficeret praevidit. Unde et ille in bona
scientia coelestis, et in mala scientia terrenus est.
Bona enim scientia ex Deo coelestis est, nec ullus
rationali animae abstrahere potest, quin per bonam
scientiam reptilia terrae malae scientiae assimilata
praecellat, quae de terra roborata in nocte super ea
audacius reptant et in sordibus gaudent. Mala vero
scientia cum sordibus peccatorum est, bonae scientiae
subjacet; eamque justam cognoscit, quamvis
ipsam abhorreat. Sed bona scientia fortissimum
bellatorem malae scientiae resistere facit, illumque,
si ceciderit, per poenitentiam erigit, et ne in gustum
peccati recurrat praemunire non desinit, quoniam
bona scientia ut dies, mala autem ut nox est.
Quapropter et ista in malo delectatur malumque
perficit, cum delectatio peccatum praecedit, atque
per has duas scientias, omnis homo mundas et immundas
res cognoscit. Dies namque noctem scit, et
ab ea secedit; nox vero diem novit, et ab illa fugit
eodemque modo bona scientia a mala declinat;
mala quoque a bona se separat, quoniam altera alteram
abhorret. Sic homo coelestis et terrestris est,
quia cum coelum in primo casu angeli motum est,
Deus cum vili natura terrae illud reparavit, atque
hoc modo terra fundamentum coeli est, coelumque
cum majoribus miraculis, quam in primo angelo
fuisset, super terram aedificatum est, quoniam
homo de terra factus, plenum opus Dei est. Stellae
quoque de luna, ut flamma de igne, flagrant, et per
totum firmamentum lucenti lumine infusae sunt,
velut si flamma per cribrum luceat, et sic totam
terram illuminant, atque ut positae sunt, usque ad
novissimum diem praestabunt. Ipsae etiam in defectu
lunae lucidiores, quam in augmento illius videntur,
quia in augmento ejus prae fortitudine serenitatis
ipsius perfecte videri non possunt, solique
occurrunt diem ostendentes, et lunae subveniunt noctem
illuminantes, et sic dividunt lucem a tenebris,
ubi diem et noctem cum ministerio suo ostendunt.
Et vidit Deus quod esset bonum, scilicet approbans
quod per spirantem sphaeram luminis opus suum
plenum, et ad ministerium paratum et elegans esset
tenebris fugatis. &#171;Et factum est vespere et
mane dies quartus, quia quatuor elementa, videlicet
ignis, aer, aqua et terra, per gratiam Dei parata
et occultata in omnibus rebus apparuerunt in
quibus constituta erant. Item alio modo:

Quia secundum allegoriam firmamentum firmitas
Christianae fidei, per duo magna luminaria duae
potestates, spiritualis in sacerdotibus, et saecularis
in regibus, per stellas minores qui sub illis sunt,
praelati vel judices designantur; qui omnes positi
sunt ut illuminent terram, Ecclesiam per diem et
noctem instruendo, spiritales doctrinae et exemplorum
lumine, et coercendo carnales censura justitiae.

XXXVI. &#171;Dixit autem Deus: Fiant luminaria in
firmamento coeli, ut dividant diem et noctem, et
sint in signa, et tempora, et dies, et annos, et luceant
in firmamento coeli, et illuminent terram. Et
factum est ita (Gen. I).&#187; Hoc considerandum sic
est: Deus per Spiritum sanctum in cordibus discipulorum
suorum dixit: &#171;Fiant sacerdotes, et doctores
in Filio meo, qui Ecclesiam, quae supra firmam
petram, id est Christum, aedificata est, illuminent,
de quo lapide justitia verae fidei emanavit.&#187;
Ipsi quoque sacerdotes in omnem Ecclesiam mitantur,
eam ita illuminantes, ut populo per verba
sua diem, id est salutem fidei dividant, et felicitatem
illam quam per eamdem fidem consequantur,
si ea observaverint annuntient. Et etiam populo
noctem, scilicet aeterna tormenta, quae ad infinitatem
pertinent, insinuent, et hoc eis ipsi doctores
etiam cum variis signis probent, ita ut illa quae
ipsis observanda sunt annuntient, scilicet festa quae
celebranda sunt, et tempora jejuniorum quae constricta
sunt, et dies qui in lege Dei remissibiles
sunt, ut annum cum institutis praeceptis observent.
Et praecepta illa per fidem in coelo, id est in Filio
meo, luceant, quia laudem angelorum sequuntur, et
etiam ecclesiam terram viventium cum laude Dei illuminent.&#187;
Et factum est ita. Fecit itaque Deus
duo magna luminaria, luminare majus ut praeesset
diei, et luminare minus ut praeesset nocti. Et stellas.
Et posuit eas in firmamento coeli ut lucerent super
terram, et praeessent diei et nocti, et dividerent lucem
ac tenebras (ibid.).&#187; Fecit Deus duo magna
luminaria, quae Ecclesiae necessaria erant; luminare
majus ut praeesset diei, videlicet principales
et spiritales magistros, qui praepositi Ecclesiae, lumen
fidelium oculorum existunt, ita ut reliqui spiritales
magistri, id est minores personae, sub praecepto
eorum, sicut bos sub jugo subditi et ligati sint, ne sine
pastore errando ambulantes, ab acri volucre, scilicet
diabolo, arripiantur. Et etiam luminare minus,
scilicet reges et alias saeculares potestates, ut terrenis
rebus et saecularibus populis tanquam nocti
praesint, qui cum tenebrositate multarum illicitarum
rerum frequenter obscurantur, quia sensibilis voluptas
carnis, quae in Adam orta est, in illis multoties
surgit. Unde in semetipsis quid facere possint
computant, et a justo judicio se non recte dijudicantes
abscondunt. Fecit etiam stellas, videlicet
eos qui in minori potestate majoribus principibus
subjecti sunt, ut viventi terrae, id est Ecclesiae luceant,
ubicunque ipsa in firmamento petrae, id est
in Christo, fuerit, ita ut lucidis, id est recte viventibus,
et umbrosis, id est in malo rixantibus praesint,
lucidos secundum opera eorum, et malos secundum
nequitiam ipsorum judicantes. &#171;Et vidit
Deus quod esset bonum,&#187; hoc est in beneplacito
suo disposuit, ut in Ecclesia diversis distincta gradibus,
et simplices sapientum doctrina illuminarentur,
et delinquentes rectorum disciplina corrigerentur.
&#171;Et factum est vespere et mane dies quartus
(ibid.).&#187; Ordinante Deo Ecclesiam instabilitas illa,
quae in ea erat quando Christiani spiritales pastores
et saeculares rectores non habebant, quasi quarto
die ab obscuritate confusionis illius se declinare
coepit ad ortum stabilis diei, qui in eadem Ecclesia
refulsit cum verae fidei et caeterarum virtutum
luce sanctae operationis studio confirmata est. Et
iterum alio modo:

Item quia secundum tropologiam per firmamentum
discretio rationis, per duo magna luminaria duo
praecepta charitatis, per stellas rectae cogitationes
intelligantur, ut per ista quisque fidelis illuminatus
sollicite discernat quid honoris et gratiae Deo,
quid et suae et proximorum necessitati secundum
salutem animae et utilitatem corporis debeat.

XXXVII. &#171;Dixit autem Deus: Fiant luminaria
in firmamento coeli, et dividant diem et noctem, et
sint in signa, et tempora, et dies, et annos, et luceant
in firmamento coeli, et illuminent terram. Et
factum est ita (Gen. I).&#187; Hoc considerandum sic
est: Deus in admonitione Spiritus sancti dixit:
Fiant ex dono Spiritus sancti in discretione luminaria,
ut homo Deum et proximum suum sicut se
ipsum diligat. Quomodo faciet hoc? Tota viriditate
animae ad Deum firmiter anhelet, ita ut alienum
deum in infidelitate quasi extraneus non quaerat,
sed in virili animo ad me respiciat. Proximum
quoque suum sicut se ipsum diligat, ita ut quaeque
necessaria, quae ad formam suam pertinent, illi diligenter
provideat, quia ipse forma et frater ejus secundum
humanitatem est. Et eum indignum non
habeat, quo sicut vilis illi creatura subjectus sit, sed
in societate sua voluntarie suscipiat, quia Deus qui
justum, ipse etiam et illum in eadem forma constituit.
Caveat quoque ne in morte animae illius ullam
communionem peccatis ipsius consentiendo habeat,
ita ne animam ipsius sicut nec suam occidat. Et ista
luminaria in firmamento coeli, id est in discretione
rationis luceant, ita ut ipse homo cum discretione
diem recte discernat, scilicet quali honore me
omnipotentem Deum in desiderio animae suae habeat,
et in gemitibus suis ad me libenter suspiret.
Noctem quoque, id est illud obscurum quod in
corpore latet, et ad terrena pertinet, scilicet necessitatem
sui ipsius et proximi, ita cum eadem discretione
illuminet, ut nec propter inferiora a spe
superiorum avocetur, sed in his etiam ad coelestia
desideria semper suspiret. Ipsa quoque luminaria
sint ei in interiora signa, quomodo suspirare, orare
et flere ad Deum et Spiritum sanctum in adjutorium
suum advocare debeat; sint ei et in tempora, videlicet
qualiter in proprio et in proximi sui usu exerceatur;
sint ei etiam in dies fidei, ut omnia opera
sua in aedificatione boni operis in me reluceant. Et
sint ei in annos, ita ut annuale tempus observet,
bonum in his omnibus per sancta opera cum Deo et
proximo suo incipiens, et in omni lege Dei bene finiens,
ita ut per omne tempus vitae suae bona exempla
proximo suo praebeat, in omnibus constitutis rebus,
quae in duobus praeceptis pendent. Et haec luminaria
in praedictis praeceptis in firmamento coeli,
id est in discretione mentis luceant, atque omnia
lumina operis hujus terram, videlicet hominem, illuminent,
ut ante Deum mente et corpore refulgeat.
Et hoc in homine ita fiet per compunctionem
ardentis amoris Dei et proximi sui, ut haec
omnia in Deo discernat. &#171;Fecitque Deus duo magna
luminaria, luminare majus ut praeesset diei,
et luminare minus ut praeesset nocti, et stellas.
Et posuit eas in firmamento coeli ut lucerent super
terram, et praeessent diei et nocti, et dividerent
lucem ac tenebras (ibid.).&#187; Facit Deus in homine
per inspirationem Spiritus sancti, ut totis viribus
ipsum amando inspiciat, ut hoc lumen diei, id est
verae fidei, quae ante oculos Dei lucet, praesint, quia
homo Deum exterioribus oculis videre non potest,
sed eum per fidem in anima interius tangit. Et
luminare minus, scilicet dilectionem proximi sui;
quae minor dilectione Dei est, quia homo toto desiderio
Deum intra animam suam aspicit, proximum
autem palpando et videndo cum exterioribus oculis
facie ad faciem videt; et ideo ipsa nocti praeest,
quia visio hujus mundi nocturna est, quae sine contagione
peccati esse non potest. Et stellas, id est
rectas et bonas cogitationes quas Deus in firmamento,
id est in discretione hominis ponit, ut in
omnibus rebus quid bonum et utile sit deprehendat,
ne tenebris ignorantiae in scientia sua obscuretur,
et ut ipse super infirmitatem corporis illud regendo
vigilet, et cogitationibus suis agenda quaeque praevideat;
ipsae quoque cogitationes lumini justitiae et
necessitati corporis ita praesint, ut eas recte disponant,
et ut lumen justitiae Dei a tenebrosa necessitate
saeculi et corporis illam isti praeponendo discernant.
&#171;Et vidit Deus quod esset bonum,&#187;
approbans scilicet domum suam in homine secundum
justitiam suam recte dispositam, et gaudens
illum praecepta sua quibus ei reconciliatus est,
operibus adimplevisse. &#171;Et factum est vespere et
mane dies quartus (ibid.)&#187; Ipse Deus in homine
bonum finem cum initio praedictae legis facit, quia omnibus
virtutibus bonum finem providet. Quod si finis
bonus non est, operatio initii etiam obtruncatur, sicut
inutilis arbor peribit, cujus rami virescunt, et
llorere incipiunt, sed tamen fructum non proferunt.
Et quemadmodum arbor illa, si sic perseveraverit,
abscindetur, ita et homo ille a Deo eradicabitur,
qui bene operari incipit, et coeptum ad finem non
perducit, quia Deus initium bonorum operum sine
bono fine non respicit. Et in credentibus populis,
qui quatuor elementis utuntur, quasi dies quartus
fiet haec quarta virtus, scilicet dilectio Dei et proximi,
quae spiritalibus et saecularibus ad observandum
communis est.

Quomodo ad litteram intelligendum sit, et quomodo
homini coaptetur quod scriptum est: &#171;Producant
aquae reptile animae viventis, et volatile super
terram,&#187; usque ad id: &#171;Et factum est vespere et
mane dies quintus.&#187;

XXXVIII. &#171;Dixit etiam Deus: Producant aquae
reptile animae viventis, et volatile super terram sub
firmamento coeli (Gen. I).&#187; Hoc considerandum sic
est: Per vivens Verbum suum imperavit Deus ut
producerent aquae reptilia et volatilia viventis
animae, velut flores, qui de ramis arborum procedunt,
quia Deus creaturas primitus creavit, deinde
alias ex aliis produxit, quoniam praevidit, quid
unicuique constitutioni in firmamento et sub firmamento
quae per ipsum tangitur adesset, sicut etiam
forma primum constituitur, et post ad unumquodque
opus suum movetur. Et processerunt quae in
aquis natant, et quae in aere volant, ne aqua vacua
foret opus illud adimplere, quod per ipsam perficiendum
erat, et ne etiam aer corporalibus et viventibus
volatilibus careret, quae ex aere replentur
et vivificantur. Unde et pisces ex natatu natabiles;
volucres vero ex volatu volatiles dicuntur; homo
autem nec natare ad perfectum, nec volare potest,
sed pedibus suis super terram incedit, de qua creatus
est. Sed pisces et volucres mundioris geniturae
genitura caeterorum animalium sunt, quia Spiritus
sanctus aquas prae caeteris elementis sanctificavit;
et sicut aqua omnia munda et immunda superat, ita
et anima omnia penetrat atque carnem superexcellit.
Anima etiam humana ad imaginem Dei facta est,
et cum omnibus creaturis in homine operatur; sed
Deus in omnibus creaturis est, omnesque creaturas
excedit, quoniam nec initium nec finis in eo reperitur.
&#171;Creavitque Deus cete grandia, et omnem animam
viventem, atque motabilem, quam produxerant
aquae in species suas, et omne volatile secundum
genus suum (ibid.).&#187; Deus in aquis genera piscium
formavit, ac de ventosa flagrantia viventem animam
eis induxit. Quapropter et ipsi motabiles vivunt
de aquis generati, et inter omnia reptilia
primi apparuerunt. Et quia vivens spiramen formas
corporum excellit, ideo et aqua primum viventia
produxit, quoniam aqua et sanctificata et spiritalis
est. Genitura quippe in aquis quae fit genitura illa
quae per primam fraudem antiqui serpentis decepta
est mirabilior existit, quia in dilectione carnis
gustus peccati exoritur; sed quoniam diabolus regenerationem
in aquis destruere non potest, aquas
odio habet. Deus autem squamam concepti peccati
in Filio suo per lavacrum abluit, quo diabolus hominem
denudare non potest, quoniam nescit unde
virgo hominem illum conceperit, qui omnem gustum
peccati per aquam diluit. Et quia diabolo
partus Virginis occultus est, quae viscera sua non
vulnerata, sed integra esse cognovit, idcirco et genituram
hanc Spiritus et aquae dissipare non valet.
Per pisces autem Deus designavit, quod homo per
viventem animam mobilis est, quemadmodum et
pisces in aquis agiles sunt; per volatilia vero
ostendit quod per rationalitatem ubique volat, velut
etiam volatilia in aere feruntur. Quapropter et spiritalibus
hominibus, qui communem populum fugiunt,
spiritales cibi secundum genus suum convenientes
adhibendi sunt, sicut et pisces et volucres
a caeteris animalibus segregati in aquis et in aere
vivunt. &#171;Et vidit Deus quod esset bonum, benedixitque
eis dicens: Crescite et multiplicamini, et
replete aquas maris, avesque multiplicentur super
terram (ibid.).&#187; Vidit Deus, id est approbavit, esse
bonum, ut praedicta genera piscium et volatilium
aerem in se haberent unde viverent; et benedicendo
eis ne deficerent, jussit unamquamque earum
secundum genus suum crescere in formatione,
multiplicari in numero velut germina et fructus
agrorum crescunt et proficiunt, quatenus et pisces
replerent aquas, quia in ipsis versantur, et aves in
multitudinem exsurgerent, quae propter pascua sibi
convenientia terrae immorantur. &#171;Et factum est
vespere et mane dies quintus (ibid.),&#187; qui finis et
ortus operis hujus hoc idem opus ostendit quod
Deus ad quinque sensus hominis posuit, quos
anima in homine perlustrat. Quod enim anima
videt, hoc spiritale est, quoniam ex spiritali spiraculo
visum lucis habet, discernens quid visibile et
quid invisibile sit, quia et per rationalitatem societatem
angelicorum spirituum se habere intelligit.
Ipsa quoque invisibilis ut angelus existit, formamque
corporis sui movet, quod quasi tunica ipsius
est per quam obtegitur ne videatur, licet omnis
creatura eam intelligat, quia vivens motus est. Alio
modo:

Quia Deus unicum Filium suum mundo destinaverit,
cujus praedicatione sublimia coelestis conversationis
praecepta data sunt, quibus spiritales
a carnalibus discernerentur: et verba Evangelii
de relinquendis omnibus cum eleganti expositione
ad instructionem evangelicae disciplinae
pertinente.

XXXIX. &#171;Dixit Deus: Producant aquae reptile
animae viventis, et volatile super terram sub firmamento
coeli (Gen. I).&#187; Hoc considerandum sic est:
Deus per praedicationem discipulorum suorum Ecclesiae
dixit: Nunc subtiliora praecepta per abstinentiam
producamus, quae cum vigiliis, et jejuniis,
ac orationibus in Christo fideliter vivendo terrenis
rebus non adhaereant, et quae sub firmamento coeli,
quod Christus est, cum altioribus pennis virtutum
quasi virgines et viduae in Ecclesia volent et coelestia
sequantur. &#171;Creavitque Deus cete grandia,
et omnem animam viventem atque motabilem,
quam produxerant aquae in species suas, et omne
volatile secundum genus suum (ibid.).&#187; Ostendit
scilicet unicum Filium suum in carne in quo ortum
est Evangelium, in quo dicitur: &#171;Omnis qui
reliquerit domum vel fratres, aut sorores, aut patrem,
aut matrem, aut uxorem, aut filios, aut
agros propter nomen meum, centuplum accipiet,
et vitam aeternam possidebit (Matth. XIX).&#187; Hoc
considerandum sic est: Omnis fidelis qui reliquerit
domum, id est propriam voluntatem, vel fratres,
scilicet carnales concupiscentias, aut sorores, id
est gustum peccatorum, aut patrem, videlicet delectationem
carnis, aut matrem, id est amplexionem
vitiorum, aut uxorem, scilicet avaritiam, aut filios,
videlicet rapinam et furtum, aut agros, id est superbiam
pro gloria nominis mei, ita me inspiciens
qui Filius Dei et Salvator hominum sum, centies
tantum in quiete mentis suae corporaliter accipiet,
quia omnem sollicitudinem saeculi a se projecit, et
me subsecutus est. Unde ei et omnia haec in ministerio
occurrent. Nam primitus relinquenda est
domus, videlicet propria voluntas, in qua homo
pro libitu suo requiescit, velut ille qui in domo
sua in quiete manet; deinde fratres, id est carnales
concupiscentiae, quae propriae voluntati conjunguntur;
et postea sorores, scilicet gustus peccatorum
qui carnales concupiscentias ubique subsequitur;
dehinc autem pater, per quem delectatio
carnis notatur, quae in carnalibus concupiscentiis
valde delectatur; et post haec mater, id est amplexio
vitiorum, quae delectationem carnis per omnia
amplectitur; et deinde uxor, videlicet avaritia, quae
amplexionem vitiorum imitatur, ita ut illis non
saturetur, sicut et vir cum uxorem duxerit, in avaros
quaestus labitur. Et postmodum filii, id est rapina
et furtum quae avaritiam subsequuntur, quemadmodum
homo filiis suis divitias congregare nititur;
et tandem agri, scilicet superbia, quae rapinam
et furtum defendere conatur, quoniam cum
homo injuste acquisita impune sibi attraxerit, superbire
per jactantiam incipit. Sed cum quilibet
fidelis ista omnia a se abjecerit, et meliora superabundanter
recipit, ut praedictum est; vitam quoque
aeternam in beatitudine indeficientem possidebit,
eo quod se ipsum pro Deo temporaliter neglexerit,
et ad coelestia anhelaverit. Iste enim qui
seipsum et genus suum et natos suos propter Deum
relinquit, quemadmodum Abraham fecit, pro unoquoque
quod oculis videt et corde attendit, praemium
centupli accipiet, velut etiam de Maria dicitur:
&#171;Dimissa sunt ei peccata multa, quoniam
dilexit multum (Luc. VI),&#187; quia et illa a vertice
usque ad plantam pedis se totam dimittens, de
singulis mercede remunerata est. Quapropter et
iste cum omnibus supradictis laboribus decorabitur,
ut etiam faber opus suum cum eleganti decore
exornat, et ad coelestia gaudia tandem transibit.
Haec vetus lex nesciebat, quoniam humanitas Salvatoris
illa nondum tetigerat, sed nova haec in se
fideliter colligebat. Filius namque Dei, qui in igne
Spiritus sancti a matre genitus est cui et humana
genitura omnino ablata et abstracta est, rectam
genituram spiritalis vitae docuit, ita ut homo se
ipsum constringat et sanctificet, et sic vivendo angelicam
conversationem habeat, quia idem Filius
Dei humanitate sua hominem liberavit, et ad superna
gaudia reduxit. Deus etiam omnem vitam
virtutum creavit, quae in viventibus mentibus hominum
qui se de terra elevant, manent, et qui
etiam in hoc mobiles sunt quod de malo ad bonum
se semper convertunt, et de virtute in virtutem
proficiunt. Et has virtutes illae aquae super quas
Spiritus sanctus venit, iidem apostoli produxerunt,
cum in bonis exemplis populum praeibant, et etiam
coelestem conversationem ostenderunt, quae quasi
nubes volat, omnia terrena secundum possibilitatem
suam in genere virtutum transiens, sicut Filius meus
in Evangelio dicit:

Item verba Evangelii de multis mansionibus quae
in domo Patris sunt, et de duplici genere filiorum
Ecclesiae, spiritalium scilicet et saecularium.

XL. &#171;In domo Patris mei mansiones multae sunt
(Joan. XIV).&#187; Hoc considerandum sic est: Filius
Dei fidelibus suis vitam aeternam promittens dixit:
In coelesti habitaculo quod Patris mei est, receptacula
quamplurima secundum merita hominum
sunt, ita ut unusquisque mansionem sibi illic faciat,
quemadmodum in corporali vita Deum diligendo
quaerit. Nam in homine qui se ipsum abnegat,
quasi homo non sit, et tamen sensibilem gustum
peccatorum in corporali vase suo per omnia
deserere non potest; sed hoc modo victoriam corporalium
desideriorum propter amorem Christi, et
propter spem verae fidei in passione habet, Deus
valde delectatur, quoniam spiritui magis quam
carni consentit. Hujus quoque tabernaculum cum
innumerabilibus ornamentis propter studium victoriae
quo contra semetipsum pugnat ornatur, atque
pro singulis hujusmodi laboribus singula praemia
recipiet, in quibus etiam viventibus citharis
guadebit, quia Deus nullorum fulgentiam laborum
obliviscitur. Unde et omnis harmonia Deum laudando
miratur, quod terrenus homo, qui de terra
est, in altitudinem illam in qua Deus est, in fide
aspiciat, et eadem laus cum omni genere musicorum
supra coelos sonat propter miracula quae Deus
in illo operatur. Ipse enim ex illis est qui saeculum
reliquerunt, cum rore Spiritus sancti totum mundum
bona opinione replentes, et cum gratia ejusdem
Spiritus multitudinem hominum ad se trahentes,
ita ut per verba et opera eorum quamplurimi
in Deo regenerati sint. Iste namque homo
omnibus jucundus existit; et quemadmodum aqua
quae hominibus necessaria est, omnem necessitatem
eorum sustentat, sic et per istum reliquus populus
sustentatur. Sed et sicut terra germinando fecunda
existit, ita etiam Deus homines alterum ab altero
procreari constituit. Et ut ipse Deus in prima creatione
terram creavit et aquam produxit, sic etiam
homines in duas partes separari praevidit, alteram
scilicet, ut filios procrearent, alteram vero ut in
tunica Filii Dei a procreatione desisterent. Saeculares
autem homines, qui propter Deum magistros
suos audiunt, qui eos ut angeli homines custodiunt
in coelesti gaudio Deus secundum merita illorum
eleganter exornat. Quapropter et spiritales populi
super eos multum gaudent, quemadmodum etiam
angeli super ipsos laetantur, quoniam in societate
eorum sunt.

Quod benedictio piscibus et avibus ad incrementum
a Deo data in spiritali generatione baptizatorum,
et in fecunditate virtutum cujusque fidelis
impleatur, et cur ista quinto diei ascribantur.

XLI. &#171;Et vidit Deus quod esset bonum, benedixitque
eis dicens: Crescite et multiplicamini et
replete aquas maris, avesque multiplicentur super
terram (Gen. I).&#187; Vidit Deus quod bonum erat ut
justi populi sibimetipsis et propriis voluntatibus
renuntiarent, et hoc cum interiori benedictione
cordis in Filio suo, qui etiam hoc exemplum dedit,
benedixit dicens: Istae virtutes in Deo crescant, et
in bono multiplicentur, et repleant viventes et torrentes
aquas, id est apostolos, qui rivulos Scripturae
Dei per scientiam suam in Ecclesia, quae vitreum
et igneum mare est, perducant, ut recordatio
Incarnationis Domini cum contemptu hujus
saeculi in hominibus fiat. Et volatilia spiritalium
populorum super terram Ecclesiae, quae figura coelestis
Jerusalem est, multiplicentur, quae replebitur
cum Ecclesia, dum novissimus dies pertransierit.
&#171;Et factum est vespere et mane dies quintus
(ibid.).&#187; Illa scilicet importunitas cum Christianus
populus non haberet nisi communem vitam, in saecularibus
operibus tantum vivens, quasi per vesperum
declinare se coepit ad initium fortis diei, in
qua singularis vita in abstinentia, in jejunio et in
contemptu hujus saeculi pullulavit, quod in quinta
luce verae fidei per Christum confirmatum, ad aedificationem
Ecclesiae cum benedictione Dei ut dies
quintus est. Et iterum alio modo:

Qualiter ea quae opere quinti diei et benedictione Dei
super idem opus suum data ad instructionem
mortalitatis referri debeant, adhibito testimonio
Isaiae prophetae dicentis: &#171;Qui sunt isti qui ut
nubes volant, et quasi columbae ad fenestras suas,&#187;
et quomodo hoc quoque intelligendum sit.

XLII. &#171;Dixit etiam Deus: Producant aquae reptile
animae viventis, et volatile super terram sub
firmamento coeli. (Gen. I).&#187; Hoc considerandum
sic est: Deus in admonitione Spiritus sancti dicit,
ut spiritalia dona in mentibus hominum aedificentur,
et in praedictis causis se constringentes,
a saecularibus curis removeantur; et ut homines
isti qui aquae sunt, omne reptile virtutum
producant, id est animas in contemplativa vita viventes,
et etiam volantes virtutes commune praeceptum
saecularis vitae excellentes, ut propter amorem
Dei supra constitutam justitiam seminis sui
superabundanter ascendant, sicut bonus ager qui
de semine quod in se seminatum est, superabundantem
fructum profert, ut servus meus Isaias dicit:
&#171;Qui sunt hi qui ut nubes volant, et quasi
columbae ad fenestras suas (Isa. LX).&#187; Hoc considerandum
sic est: Qui sunt isti qui terrena respuentes,
se ipsos abnegant, et mentibus suis ad
coelestia properant et velut columbina simplicitate
semetipsos considerant, et sic Deum aspiciunt. O
quam magna merces eorum apud Deum est, cum
illum retrorsum non abjiciunt, sed ipsum omni
devotione colunt? Deus enim opus suum ante omnem
creaturam praesciverat, et coelum et terram
creavit, atque inter haec duo reliquam creaturam
constituit, quemadmodum eidem creaturae necessarium
fuit. Nam in aqua spiritalia, et in terra
corporalia significavit; omneque quod immundum
est, in aqua mundatur, sicut etiam corpus ex anima
vivit, et ut homo corporalia tangit, quamvis
animam tangere non possit, sed ab ipsa se vivere
scit, et tamen quae et qualis sit ignorat; atque in
hoc scientia ipsius debilis est, terraque cum viriditate
sua per aquam subsistit, quam etiam portat,
et ex ipsa perfunditur. Et Deus quasdam creaturas
ad fortitudinem facti operis sui, id est hominis
constituit, quoniam homo cum ipsis operatur, et
ideo etiam in creaturis signavit, sed quantam possibilitatem
homo desideria animae operari habeat,
quae nunquam deficit, et cujus suspiria per ventositatem
ipsius ad coelum volat. Quicunque enim
ascendit, ille quaerit ad quem ascendat. Sic etiam
anima cum desideriis suis pulsat, quatenus ei
Deus virtutem ad operandum det; et quia Deus
eam in hoc approbat, ipsi concedit quae ab eo
postulat, sed cum ipsa descenderit, tunc concupiscentias
carnis secundum quod gustus illius cupit
operatur. Unde et sic duobus modis affligitur,
ita scilicet ut supplicia de carne patiatur cum ad
Deum ascendit, et multam afflictionem per scientiam
coelestis desiderii habeat, cum concupiscentiam
carnis perfecerit. Quopropter etiam Deus homini
creaturam discernit, alteram, videlicet visibilem,
et alteram invisibilem, quemadmodum et corpus
visibile est, et anima invisibilis, ut per hanc
quoque conjunctionem quod bonum est eligat. Corpus
autem per creaturas pascitur, animaque gustum
carnis ad edendum movet, atque per suspiria
sua ad hoc tendit, ne ex superfluitate ciborum
corpus ita suffocetur, ut suspirare non possit. In
hoc namque commisto opere anima ita operatur,
ut corpus in spiramine suo cibis recto modo pascatur,
quoniam si illud supramodum pascitur,
vires animae dilabuntur; si autem congrui cibi per
nimiam abstinentiam illi subtrahuntur, superbus
diabolus hominem ita extollit, velut in coelum ascensurus
sit, quatenus illum sic per superbiam ruere
faciat. Itaque Deus hoc modo crapulam odit, atque
irrationabilem abstinentiam reprobat, ideoque
fidelis homo in utroque justum modum sibi imponat.
Et omnes praedictae virtutes sub discretione
quasi sub firmamento coeli esse debent, ut ipsa eas
ita regat, ne propter favorem aut elationem mentis
altius ascendant quam ferre possint, nec etiam
in iteratione saecularium rerum profundius cadant
quam illa constitutio quam a Deo acceperint habeat.
&#171;Creavitque Deus cete grandia, et omnem
animam viventem atque motabilem quam produxerant
aquae in species suas, et omne volatile secundum
genus suum (Gen. I).&#187; Deus magnas virtutes,
scilicet integritatem carnis et continentiam in hominibus
per inspirationem Spiritus sancti creat,
ipsis omnem pompam atque delicias carnis cum
desiderio ardentis amoris Dei abstrahens, ita ut in
delectatione carnali se ipsos tanquam mortui sint
conculcent, et omnes virtutes viventis animae, quae
instabili vita persistunt, ita in eis confirmat, ut de
humanae naturae conjugiis non maculentur. Et hae
sunt viventes virtutes quae Agnum sequuntur, qui
nunquam ulla macula iniquitatis maculatus est,
atque motabiles ad meliora, cum a negotio conjugii,
cui saecularis sollicitudo adest, desistunt. Hae
quoque illustres virtutes in populis istis diversa varietate
specierum producuntur, quarum altera castitas,
altera continentia est; quibus caeterae virtutes
adhaerent, quae ad superiora quasi palma in
multitudine generis sui ascendunt. &#171;Et vidit Deus
quod esset bonum, benedixitque eis dicens: Crescite
et multiplicamini et replete aquas maris, avesque
multiplicentur super terram (ibid).&#187; Vidit
Deus has virtutes valde bonas esse, quia in eis
magna dulcedine delectatur, cum ipsae virtutes
Verbum Dei illud imitando tangunt. Quia namque
Deus hominem, ut bonum operaretur, creavit,
sed ipse bonum deferens, malum operatus est,
voluit Deus Verbum suum hominem fieri, qui in
bonitate sua omnem justitiam quam Adam reliquerat
plenius proferret. Et idcirco etiam populus
iste cum ipso Filio Dei exempla ipsius profert,
quae sancta divinitas in eo ostendit, ideoque virtutes
istae benedictae, quia in ipso surrexerunt.
Et tunc virtus Deus dicit: Istae virtutes quae me
imitari per me inceperunt, crescant, et genimina
bonorum operum in eis multiplicentur, et homines
qui in instabilitate carnis fluctuant ita repleant,
ut in ipsis de vi divinitatis fortiores virtutes,
quam humana fragilitas carnis sit, appareant,
et sic volantes super terram, id est hominem, multiplicentur,
ut infirmitas carnis earum fortitudini
subjiciatur. &#171;Et factus est vespere et mane dies
quintus (ibid.).&#187; Ita, ut praedictum est, in Deo fiet
bonus finis, cum initio quintae virtutis, quae contemptus
mundi est ut dies quintus.

Quomodo historia quae de opere sexti diei in productione
jumentorum et reptilium terrae et formatione
hominis scripta est, ad litteram intelligenda sit,
et quod homo secundum corpus ad imaginem humanitatis
filii Dei, quam ab aeterno ex Virgine assumpturum
praesciverat, et secundum animam per
scientiam vel imitationem boni ad similitudinem
divinitatis factus sit.

XLIII. &#171;Dixit quoque Deus: Producat terra animam
viventem in genere suo, jumenta et reptilia
et bestias terrae secundum species suas (Gen. I).&#187;
Hoc considerandum sic est. In inexstinguibili Verbo
suo jussit Deus ut terra animalia viventia in genere
suo, id est diversa genera animalium, in formis suis
produceret, scilicet jumenta, quae homini servirent,
reptilia in quibus homo timorem Dei habere disceret;
bestias etiam, quae illi honorem Dei demonstrarent;
unumquodque animal speciem generis sui
habens Quod et sic impletum est; quatenus homo
omnem plenitudinem in eis haberet, ita ut illud eligeret
quod ad necessitatem suam sibi prodesset,
illudque negligeret quod sibi contrarium foret, et
hoc modo honor ejus plenus foret. Jumenta enim
homini se adjungunt, reptilia autem eum abhorrent;
bestiae vero eum fugiunt, et omnibus his dominatur.
&#171;Et fecit Deus bestias juxta species suas,
et jumenta; et omne reptile terrae in genere suo
(ibid.),&#187; videlicet bestias quae ferocitate sua timorem
homini incutiunt, jumenta quae illi serviunt,
reptilia quoque quae se coram co abscondunt, ut
praefatum est. &#171;Et vidit Deus quod esset bonum
et ait: Faciamus hominem ad imaginem et similitudinem
nostram, et praesit piscibus maris, et volatilibus
coeli et bestiis, universaeque creaturae, omnique
reptili quod movetur in terra (ibid.).&#187; Vidit
intuitu bonitatis suae quod esset bonum et utile ut
totus orbis terrarum plenitudinem honoris hominis
haberet, et ait quasi hominem ad prandium vocans,
qui una vis unius substantiae divinitatis in tribus
personis sumus: &#171;Faciamus hominem ad imaginem
nostram, id est secundum tunicam illam quae in
utero Virginis germinabit, quam persona Filii pro
salute hominis induens, de utero illius, ipsa integra
permanente, exibit, et a qua tunica divinitas
nunquam recedet, sed humana anima pro redemptione
ejusdem hominis corpus per mortem exuet,
illudque per potentiam Divinitatis suscitantem, iterum
resumet. Faciamus quoque eum ad similitudinem
nostram, ut scienter et sapienter ea intelligat
et discernat, quae in quinque sensibus suis
operaturus est, ita ut etiam per rationalitatem vitae
suae, quae intra ipsum abscondetur, et quam
nulla creatura in corpore manens videre potest,
praeesse sciat piscibus qui in aquis natant, et volatilibus
in aere suspensis et bestiis indomitis, universaeque
creaturae super terram commoranti, omnique
reptili se moventi in terra, quia rationalitas
hominis omnia haec praecellet. &#171;Et creavit Deus
hominem ad imaginem suam, ad imaginem Dei creavit
illum, masculum et feminam creavit eos, benedixitque
illis Deus et ait; Crescite et multiplicamini
et replete terram, et subjicite eam, et dominamini
piscibus maris et volatilibus coeli, et
universis animantibus quae moventur super terram
(ibid.)&#187; Creavit Deus hominem secundum formam
humanae carnis, qua filius ejus sine peccato induendus
erat, sicut et homo tunicam suam ad similitudinem
sui facit, secundum formam utique
illam quam Deus ante saecula praesciebat. Creavit
hominem, masculum, scilicet majoris fortitudinis,
feminam vero mollioris roboris, faciens et in recta
mensura longitudinem et latitudinem in omnibus
membris illius ordinans, quemadmodum etiam altitudinem,
profunditatem et latitudinem reliquae
creaturae in rectum statum posuit, ne aliqua illarum
alteram inconvenienter transcendat. Sic et Deus
omnem creaturam in homine signavit, et intra ipsum
similitudinem angelici spiritus, hoc est animam
ordinavit, quae in forma hominis operatur, nec ab
ulla creatura dum in corpore est videtur, sicut nec
divinitas ab ulla mortali creatura videri potest.
Anima enim de coelo, corpus autem de terra
est, et anima per fidem, corpus vero per visum
cognoscitur. Masculum nempe et feminam Deus
creavit; sed masculum prius, feminam vero postea
de viro tollens, illaque parit, sicut et masculus per
fortitudinem virium suarum generat, quae in ipso
absconditae sunt. Per hiemem enim et aestatem fructus
crescunt, et proferuntur, et absque istis nulli
perficiuntur. Per radicem quoque arboris, quae viriditatem
in se continet, flores et poma enutriuntur
et ab uno sunt; ita per masculum et feminam multi
procreantur, qui tamen ab uno creatore procedunt.
Nam si masculus solus, vel si femina sola esset,
nullus homo generaretur. Unde etiam vir et femina
unum sunt, quoniam vir est quasi anima, femina
vero velut corpus. Benedixitque eis ille in
quem angeli ipsum cognoscendo et laudando aspiciunt,
et praecepit ut in augmentatione crescerent,
et in multitudine proficerent, et imperio suo terram
replerent, et eam sibi subjicerent, quatenus
dum ab homine coleretur, in fructus prorumperet;
et ut etiam dominarentur in aquis natantibus, et
in aere volantibus, quia ea cum expansione quinque
sensuum praecellerent, et omnibus animantibus
motionem vitalis aeris super terram habentibus,
quoniam illa gloria rationalitatis superarent. Cum
enim homo in plenum numerum sicut Deus eum
constituit perficietur, ad terram illam quae ex terrenis
hominibus terra viventium nominatur proveniet,
et deinde societatem cum Agno in coelis
habebit. O quam magnum gaudium est, quod Deus
homo fieri dignatus est, existens in angelis divinus,
in hominibus humanus! Quapropter vere Deus
et homo credendus est. Et ideo etiam Deus hominem
ad tunicam suam, et ad plenum numerum qui
nunquam ab homine secedit posuit, quia et illi velut
pater filio suo fecit, qui ei haereditatem quae ad
ipsum respicit, distribuit, cum ei pisces et volatilia
omniaque viventia quae sine rationalitate vivendo
super terram moventur subjecit.

&#171;Dixitque Deus: Ecce dedi vobis omnem herbam
afferentem semen super terram, et universa
ligna quae habent in semetipsis sementem generis
sui, ut sint vobis in escam, et cunctis animantibus
terrae, omnique volucri coeli et universis quae moventur
in terra, et in quibus est anima vivens, ut
habeant ad vescendum; et factum est ita (ibid.).&#187;
In inexstinguibili Verbo suo dixit Deus, quod dederit
homini herbam seminariam, ligna quoque in
semetipsis sementem emittentia, ut sint illi in cibum,
non quod homo omnibus herbis et lignis vescatur,
sed quod illis animantibus pascatur quae et
herbis et lignorum fructibus vescuntur, et quod
etiam ei concesserit, ut in animantibus terram inhabitantibus,
volucribusque et omnibus quae hac et
illac in motibus suis in terra feruntur, et in quibus
vitalis aer continetur habeat pastum. Omnia enim
quae in terra vivunt viriditate illa quae de terra
prorumpit vesci noscuntur; non ita quod omne
animal herbis aut lignorum frugibus utatur; sed
quod cum alterum alteri escam in semetipso exhibet,
praedictarum herbularum et virentium ramusculorum
usu nutriatur. Et praeceptum Dei hoc
modo adimpletum est, quoniam omne quod est voluntati
Dei subjectum est; cunctaque ordinatio Dei
propter hominem in creaturis patrata est. Nam
homo qui indeficiens in anima est, post novissimum
diem Deum, qui nunquam incepit nec finem accipiet,
videbit, quia quandiu homo ut luna crescit et
deficit, scilicet dum mortalis est, Deum non videbit,
nisi quantum ipse in umbra prophetiae se hominibus
ut sibi placet ostendit. Cum enim Deus
initium hominis fecit, tunc et novissimum tempus
ipsius praevidit, et etiam tempus hoc quo, ex utero
matris suae egrediens, per aquam denuo in Spiritu
sancto regenerandus esset. &#171;Viditque Deus cuncta
quae fecerat, et erant valde bona,&#187; quoniam omnes
creaturas in plena perfectione absque omni defectione
creaverat, illudque bonum erat, ut nullum
defectum habitura essent. &#171;Et factum est vespere
et mane dies sextus (ibid.).&#187; Finito principio illo
quod Deus in praefatis creaturis et in homine fecerat,
quem in locum perditi angeli praedestinaverat,
dies sextus perfecto homine fulminabat, qui
etiam eumdem hominem per sex aetates mundi
diversa opera facturum praemonstrabat. Alio
modo:

Quomodo juxta allegoriam per Verbum Dei loquentis
per apostolos de terra Ecclesiae in fide catholica
jumenta, et reptilia, et bestiae, homo quoque qui
cunctis praeesse deberet secundum differentias aetatum,
intellectuum, vel graduum in Ecclesia viventium,
et illa producta, et iste formatus, et
in quo vel ad quid crescere et multiplicari intelligatur.

XLIV. &#171;Dixit quoque Deus: Producat terra animam
viventem in genere suo, jumenta et reptilia
et bestias terrae secundum species suas. Et factum
est ita (Gen. I).&#187; Hoc considerandum sic est:
Terra, scilicet Ecclesia mea, omnes viventes virtutes
producat, quas per doctrinam apostolorum in
omnibus generibus virtutum constitui. Conjugati
namque, qui sub jugo legis sunt, recte vivant; illi
etiam qui in abstinentia carnalium desideriorum
reptant, corpora sua in vigiliis, in jejuniis et in
orationibus macerent. Qui autem omnem substantiam
suam Deo offerunt, etiam animas suas pro
ipso ponant, omnia illicita in operibus suis sic dimittentes,
ut Deo Salvatori per subjectionem praeceptorum
ejus, quae eis constituta sunt, placeant. Et
sicut bestiae terrae naturam secundum species suas
sibi constitutam non transeunt, ita etiam ipsi constitutam
sibi formam secundum vires suas observent;
et sic in virtutibus istis abstinentia saecularium
rerum perfecta erit. &#171;Et fecit Deus bestias
juxta species suas et jumenta et omne reptile terrae
in genere suo (ibid.).&#187; De gratia Dei in Spiritu
sancto omnes illae magnae virtutes spiritalium institutionum,
et omnes istae ordinationes saecularium,
atque omnes hae vires abstinentium in catholica
fide factae sunt. &#171;Et vidit Deus quod esset
bonum et ait: Faciamus hominem ad imaginem et
similitudinem nostram et praesit piscibus maris, et
volatilibus coeli et bestiis, universaeque creaturae,
omnique reptili quod movetur in terra (ibid.).&#187; Et
similiter vidit Deus omnes virtutes istas bonas
esse, et ait in semetipso: &#171;Nunc faciamus hominem
ad imaginem et similitudinem nostram, ad
aedificationem Ecclesiae.&#187; Quomodo? Faciamus eum
ad instructionem Ecclesiae, ut ipsa cum homine ad
omnem aedificationem ejus erigatur, et ut ipse in
forma sua ornatus in rationalitate, id est ad imaginem
nostram, et in scientia ac in sapientia, id
est ad similitudinem nostram formetur, ita ut ipse
cum divino opere et humanis justis operibus Ecclesiam
aedificet, ut ei lex in Filio meo detur, qui de
corde meo natus est, quae etiam in Spiritu sancto
accenditur. Et homo in Ecclesia cum scientia sua
terrenis rebus cum observationibus Evangelii quod
Deus dedit, et cum virtutibus ad bonum volantibus
praesit; ipse etiam substantiam et animam suam cum
subjectione praeceptorum Dei, et cum omnibus caeteris
virtutibus coelorum pro Deo ponat, atque in
abstinentia carnalium corpus suum maceret, ita ut
ipse homo virtutes istas perficiat. Ipsae quoque virtutes
in observatione omnium praeceptorum Dei hominem
ipsum perficiant, sicut de virtute in virtutem
ascendendo, ipsis nunquam saturari possit; et
semper in hoc mobilis sit, ut a malo recedat, et
bonum faciat.

&#171;Et creavit Deus hominem ad imaginem suam,
ad imaginem Dei creavit illum, masculum et feminam
creavit eos, benedixitque illis Deus et ait:
Crescite et multiplicamini et replete terram et subjicite
eam, et dominamini piscibus maris et volatilibus
coeli, et universis animantibus quae moventur
super terram.&#187; Deus hominem in Ecclesia ad agnitionem
divinitatis suae creavit, ut in anima sua coelestes
virtutes operari cum suspiriis animae possit,
cum quibus Ecclesia gemmis virtutum ornata est.
Creavit eum etiam ad imaginem Dei, quae Filius
est, ut cum ardenti amore circumdatus sit, omnia
bona in castitate eum excellentioribus virtutibus
perficiendo, et ut Ecclesia Dei cum operibus Dei
perficiatur. Sic ergo Deus populos creavit, ut viriles,
quae masculina persona sunt, in coelestibus virtutibus
haberent, et ut etiam in timore Dei, in angustia
animae, in saeculari vita sub nascentium cura
filiorum vincerent, quae feminea persona est, ut et
Ecclesia cum ea aedificaretur. Et in his praedictis
causis Deus ea cum plena benedictione sanctae Incarnationis
benedixit; in hoc scilicet quod Filius
Dei humanitate indutus est, atque ideo omnia genera
virtutum in spiritalibus, et in saecularibus quae
propter amorem Dei proficiunt, fortiter stillare debuerunt,
quia Deus, Deus et homo est, de quo omnis
viriditas pullulat. Et in admonitione Spiritus
sancti ait, ut populi in Ecclesia in affluentibus justis
desideriis crescentes, in unaquaque vita secundum
timorem Dei procederent, et in his multiplicarentur,
ut in studiis suis fructuosi essent, et virtutes
in se ipsis semper innovando, non arescerent; et
sic, replerent illam terram, scilicet Ecclesiam, et
subjicerent eam Christo et dominarentur in ea, ita
ut Evangelium sequerentur, et cum volantibus atque
viventibus virtutibus, quae se a terrenis rebus removent,
et in bono stabiles sunt, se ad coelestia erigerent.

&#171;Dixitque Deus: Ecce dedi vobis omnem herbam
afferentem semen super terram, et universa ligna
quae habent in semetipsis sementem generis sui,
ut sint vobis in escam et cunctis animantibus terrae,
omnique volucri coeli, et universis quae moventur
in terra, et in quibus est anima vivens, ut habeant
ad vescendum. Et factum est ita (ibid.).&#187;
Deus in omni constitutione Ecclesiae dixit: Ecce
jam dedi et misi vobis rectam fidem per Filium
meum, quem vos in viriditate inaratae terrae, id est
in utero Virginis, super terram natum vidistis, ut
intacta terra flores germinat. Filius autem meus
semen Verbi Dei attulit, ut super promissam terram,
scilicet sanctam Ecclesiam, qua coelestis Jerusalem
construitur, seminaretur, attulitque legem
conjugatorum, qui propagationem seminis sui in
nationibus habent, quomodo secundum timorem
praeceptorum meorum vivere debeant, ita ut data
lex mea vobis in cibum sit, unum in constructione
animae, sicut corpus cum cibis pascitur, pascimini,
quia Filius meus dixit: &#171;Meus cibus est ut faciam
voluntatem Patris mei (Joan. IV).&#187; Hoc considerandum
sic est: Meus cibus qui Filius Dei sum,
ille est, ut passioni me corporaliter subjiciam, per
quam hominem ad paradisum unde ejectus fuerat,
devicto diabolo, secundum voluntatem Patris mei
reducam, quia Pater meus ad hoc me misit in mundum,
ut salvum faciam illum. Nam ego a Patre
missus, in maternis visceribus carnem sine virili
humiditate suscepi. Cibus ergo ille in quo Patri
meo absque aetate aequalis sum, melior cibo illo est,
quo ad horam secundum carnem pascor, ubi coelestis
Pater me ad tempus in saeculo isto esse, et cum
hominibus conversari voluit, quatenus per verba
mea in salvationem redeant, cum eos mecum ad
coelestia sursum retraxero. Sic enim opus meum
est, cum in humanitate mea hominem redemi, ut et
illo se undum me operetur. Vos ergo cum lege mea
pascamini, ut animae vestrae non deficiant, quia vobis
tempus escarum in lege Dei constitui, in qua
pascua vitae invenietis, in quibus omnibus non deficietis,
si ea servaveritis, sed in aeternum vivetis.
Hominibus quoque per virtutes praeceptis Dei vivi
subditis et in coelesti militia imitatoribus Christi
effectis, qui a terrenis rebus se removentes, omni
devotione ad justitiam anhelant, et de virtute in
virtutem quae ad bonum mobiles sunt, in terra repromissionis
ascendunt, et illis sint ciborum differentiae,
et tempora temporum, quae eis a magistris
constituta sunt. tempora etiam illa populus ex institutione
legis observare debet, in quibus festivitates
celebrandae sunt et jejunia peragenda. De ipsis
quoque cibis ista distinctio tenenda est, ut non ad
superfluitatem, sed sicut opportunitas necessitatis
exegerit assumantur, et unicuique secundum mensuram
illam qua ipse in Spiritu sancto confortatus
et instructus est, lecte dispensentur. Istud Christianus
homo, qui aedificatio Ecclesiae est, audiat, ut
capiti suo recte consentiat. Et hoc ita factum est,
quia verba Dei et virtutes in Christiano populo cibus
vitae in Ecclesia factae sunt. &#171;Viditque Deus
cuncta quae fecerat,&#187; hoc est approbavit omnia
haec proposita et praecepta, et data tempora omnium
praedictarum virtutum; &#171;et erant valde bona,&#187;
quia in plenitudine exoptabilis gratiae omnipotentis
Dei peracta sunt, ita ut eis nihil deesset, unaquaque
virtute solum bonum prius existente; sed hic
pariter omnia bona erant, cum omnia pariter apparerent,
ut convivium plenum est cum in omnibus
justitiis suis perficitur. &#171;Et factum est vespere et
mane dies sextus.&#187; Illa mutatio instabilitatis quod
in Ecclesia nondum firmitas constitutorum praeceptorum
erat, coepit se declinare pro mane fortis
justitiae omnis constitutae legis, quemadmodum dies
cum viribus solis confortatur, dum sol in ordine suo
stat, ut hinc fieret dies sextus, et ut quasi in sexta
luce fortis fidei, populis praecepta Dei secundum
voluntatem ejus, et secundum doctrinam magistrorum
suorum in Ecclesia adimpleret. Et iterum alio
modo?

De diversitate victualium homini et jumentis in Genesi
concessorum, qualiter modo spiritualiter in
ecclesia secundum distributionem vel perceptionem
spiritualis alimoniae, quod est verbum Dei, teneatur;
et quomodo appositum Christi testimonium
dicentis: &#171;Meus cibus est ut faciam voluntatem
Patris mei; sed et hoc quod scriptum est: &#171;Et
factum est vespere et mane dies sextus,&#187; accipiendum
sit.

XLV. &#171;Dixit quoque Deus: Producat terra animam
viventem in genere suo, jumenta et reptilia
et bestias terrae secundum species suas. Et factum
est ita (Gen. I).&#187; Hoc considerandum sic est: Deus
in admonitione Spiritus sancti hominibus dicit, qui
se omnibus praedictis causis subdunt, scilicet quomodo
se Deo in desiderio animae suae diligenter adjungant.
Nunc haec terra, id est homo, viventes virtutes
animae producat, ita ut exterior homo negotium
animae tenens, ad Deum semper suspiret, ut
anima et corpus Deo in genere fortissimae virtutis
obedientiae, quae morti vim suam in Deo occulte abstulit,
obediant, quemadmodum jumenta per subjectionem
homini subdita sunt, et ut etiam reptile
in officio vilitatis illi subjacet, et sicut bestiae terrae
ei serviunt, et ut homo propter subjectionem humilitatis
homini se subdit, quia obedientia poena
superbiae est omnino eam confundens. Et fecit Deus
bestias juxta species suas, et jumenta, et omne reptile
terrae in genere suo. Ab omnipotente Deo in
homine, qui prius per superbiam libere peccaverat.
timor surgit, ita ut ipse homo Deum requirere incipiat,
ut primus homo praeceptum obedientiae a
Deo suscepit. Et sic Deus in homine facit, quod
seipsum sua propria voluntate in subjectionem hominum
propter amorem Dei prosternit, ut bestiae
ab hominibus comprehenduntur, a quibus etiam
nutriuntur et instituuntur, sicut ipsi volunt. Similiter
homines in illam subjectionem magistrorum
secundum speciem sanctae humilitatis computantur,
mancipati obedientiae in forma jumentorum, ac
etiam in illa vilitate reptantis naturae, ita ut in propria
voluntate sua secundum voluntatem magistrorum
suorum conculcentur, sicut vilis natura reptilis
in genere suo conculcatur.

Repetitio omnium quae de opere sexti diei scripta sunt
in Genesi, quomodo secundum moralitatem intelligi
vel teneri debeant, et appositio duorum testimoniorum
Psalmi et Evangelii, et quo sensu ipsa
quoque accipienda sint.

XLVI. &#171;Et vidit Deus quod esset bonum, et ait:
Faciamus hominem ad imaginem et similitudinem
nostram, et praesit piscibus maris, et volatilibus
coeli et bestiis terrae, universaeque creaturae, omnique
reptili, quod movetur in terra (Gen. I).&#187; Videt
Deus hoc bonum esse, et multum cum superiori
dulcedine in hoc delectatur, quod homo in prima
justitia quam ipse in homine constituit eum requirit,
et in semetipso dicit: Iste homo cum omni incoeptione
justitiae se ipsum in illicitis desideriis
suis superando tangit me, et cum lucido desiderio
primae constitutionis meae, quam in primo ortu, dum
homo mihi debuit obedire, constitui, per bona opera
erigit. Nunc nos tres personae, illa vis unius substantiae,
quae primum hominem ad imaginem et similitudinem
suam creando tetigit, faciamus ut homini
isti magnus honor de sanctitate et cognitione
divinarum rerum detur, ita ut sicut patronus habeatur,
et dilectionem sanctae Incarnationis in imagine
Dei ad proximum suum habeat, et in scientia sua
honorem divinitati in similitudine Dei exhibeat,
quatenus per institutionem Evangelii, et per virtutes
temporalibus rebus praelatus, se ipsum etiam Deo
sacrificet, ita scilicet ut corpus suum per abstinentiam
affligat, et se a terrenis ad coelestia promoveat,
quatenus cum ipsis virtutibus quae in eo impletae
sunt operetur, et ipsae virtutes cum eo, atque in hac
praelatione ipse Deum timeat et diligat.

&#171;Et creavit Deus hominem ad imaginem suam,
ad imaginem Dei creavit illum, masculum et feminam
creavit eos, benedixitque illis Deus, et ait:
Crescite et multiplicamini et replete terram, et
subjicite eam et dominamini piscibus maris, et
volatilibus coeli, et universis animantibus quae moventur
super terram (ibid.).&#187; Et nunc Deus hominem
ad honorem sibi creat ita ut ipse omnino in
deitate et in humanitate sua in illo cognoscatur.
Quomodo? Potentia Deitatis omnia creantis et regentis
in magistratione hominis ad imaginem ejus
secundum rationem facti, qua caeteris creaturis
praeest, apparet, miseratio ejus qua mundo ex humanitate
subvenit, in compassione ipsius hominis,
qua proximo suo secundum possibilitatem suam
parcere et misereri debet, agnoscitur; et haec bona
exempla Verbi Dei sunt, ut Psalmista David ait:
&#171;Ego dixi: Dii estis, et filii Excelsi omnes (Psal.
LXXXI).&#187; Hoc considerandum sic est: Ego vobis
hominibus dixi: in hoc Dii estis, quod homo omni
creaturae dominatur, eam ad omnem necessitatem
suam sicut desiderat sibi subjiciens, quoniam quemadmodum
omnipotentem Deum in fide et timore
et amore habet, sic creatura hominem velut Deum
per magisterium timoris inspicit et diligit, cum ab
ipso pascitur. Sed et filii illius qui in excelsis altus
est, vos homines dicimini, quia per gratiam viventis
Dei rationales creati estis, quasi ab ipso nati sitis,
et quoniam omnem scientiam quae vobis necessaria
est ab ipso habetis: irrationale autem animal
nihil aliud scit nisi quod sensu capit. In homine
quoque, id est in viventi scientia hominis, vim et
fortitudinem perspicuae justitiae creat, ita ut nec in
se ipso, nec in aliis iniquitati ullatenus prave cedat,
quod quasi virile est. In eo etiam creat, ut per
donum divinae gratiae homini in peccatis vulnerato,
cum misericordia parcat, et ut miserias ipsius ita
adtendat, quatenus vinum poenitentiae ei infundat,
ipsumque oleo misericordiae ungat, sic ne ipse homo
propter excedentem mensuram, et in remissibilem
poenitentiam cadat, et ne tepidus in vanitatem
pravorum operum involvatur, quod quasi femineum
est. Et istud Deus benedicit, quia humanitatem Filii
ejus tangit, ut idem Filius Dei in Evangelio dicit:
&#171;Quicunque fecerit voluntatem Patris mei qui in
coelis est, ipse meus frater, soror, et mater est
(Matth. XII).&#187; Hoc considerandum sic est: Omnis
homo gratia Dei suffultus, qui fecerit bona intentione
voluntatem Patris mei, qui per divinitatem
Pater meus est in coelis habitans, quia Filius Virginis
sum, ita ut hoc in quo natus est repudians,
ad Deum cum interiori homine volet, iste in alia
natura quam conceptus sit, Deum imitando, et in
veneratione perfecti timoris ipsum semper inspiciendo
frater meus est. Deum quoque fideliter in
amplexione charitatis assidue habendo soror mea in
hac devotione est, atque in omnibus operibus suis
cum voluntate perfectionis ad eumdem Patrem meum
ascendendo; et in corde, et in corpore eum frequenter
portando, mater mea existit, quoniam sic
me generat, ubi toto studio sanctitatis in Patre meo
per plenitudinem beatorum virtutum floreo. Tunc
Deus in semetipso dicit: Iste homo in viribus fortissimarum
virtutum crescat, et multiplicatio earumdem
virtutum in eo colatur, ut illa terra scilicet
caeteri homines pretiosa pigmenta bonorum operum
de eodem nomine audiendo et intelligendo repleatur,
et praeceptis ejus se subdant, atque ipse homo cum
superabundanti felicitate desideriis suis dominetur,
in eisdem virtutibus omnem pompam saeculi, quae
quasi mare est sibi abstrahens, et ut in virtutibus
et in his quae in viribus suis ad bonum mobiles sunt
superno desiderio ad coelestia currat, ita ut hae virtutes
homini illi illicita desideria, quae quasi terra
sunt, abstrahant. &#171;Dixitque Deus: Ecce dedi vobis
omnem herbam afferentem semen super terram, et
universa ligna quae habent in semetipsis sementem
generis sui, ut sint vobis in escam et cunctis animantibus
terrae, omnique volucri coeli, et universis
quae moventur in terra, et in quibus est anima vivens,
ut habeant ad vescendum. Et factum est ita
(Gen. I).&#187; Et nunc etiam in Spiritu sancto dicit:
Ecce omnia germina virtutum, quae supra dicta sunt,
semen verbi mei afferentia super desideria carnis
hominis istius, qui se ita constringit, et omnes fortiores
virtutes ad majora praecepta ascendentes posui,
ut in semetipsis recto desiderio bonum semen
generis sui in verbo meo habentes, sint ei in cibum
refectionis animae; ita ut etiam omnes virtutes per
humilitatem Deo subjectae, et in coelesti militia volantes,
et quae hominem a terrenis rebus ad coelestia
removent, et in quibus viventes vires de plantatione
Spiritus sancti sunt, cum eo in anima ipsius
pascantur, et ipse etiam cum illis in his omnibus
alatur. Et haec omnia in homine illo ita fiunt, qui
sic in Deo proficit: &#171;Viditque Deus cuncta quae
fecerat, et erant valde bona (ibid.).&#187; Videt et nunc
Deus quod omnia quae Spiritus sanctus tribuit,
valde bona sunt, quia in plenitudine omnium virtutum
perfecta sunt, cum prius unaquaeque virtus in
semetipsa tantum unum bonum esset, hic autem
omnia pariter bona sunt, quia in homine simul
apparendo impleta sunt. &#171;Et factum est vespere, et
mane dies sextus (ibid.).&#187; Et nunc a Deo in homine
fit, ut bonus finis cum bono initio sextae virtutis,
quae obedientia est, tanquam dies sextus resplendeat.

De perfectione coeli et terrae, et omni ornatu eorum,
et completione operum Dei, quae septimo diei ascribitur,
et de sanctificatione ejusdem diei, et de requie
ipsius Dei quomodo ad litteram intelligenda
sint.

XLVII. &#171;Igitur perfecti sunt coeli et terra, et
omnis ornatus eorum (Gen. II).&#187; Hoc considerandum
sic est: Superiora et inferiora elementa cum
omnibus sibi adjacentibus viribus tanta plenitudine
et perfectione perfecta sunt, ut omni penuria ablata,
in abundantia convenientis utilitatis gaudeant.
&#171;Complevitque Deus die septimo opus suum quod
fecerat, et requievit die septimo ab omni opere
quod patrarat (ibid.).&#187; Completio sex distinctionum
praefatorum operum dies septimus appellata est,
cum Deus omnia quae creare praeordinaverat ad perfectum
duxit. Ac sic requievit die septimo operari
cessans, quoniam omne opus suum in formis suis
perfecerat. Et benedixit dici septimo, et sanctificavit
illum, quia in ipso cessaverat ab omni opere
suo, quod creavit Deus ut faceret. Deus benedixit
diei septimo cum laude, atque eum cum honorificentia
solemnitatis sanctificavit, quoniam omnis
creatura in illo pleniter creata existit, quam Deus
praeordinaverat fieri, de qua alia genita procedit.
Unde et omnis angelica turba, omniaque occulta
mysteria Divinitatis, de perfectione operis Dei Deo
benedicebant, ipsumque laudabant, quia cum septem
donis Spiritus sancti omne opus suum perfecerat.
Item alio modo?

Qualiter haec secundum allegoriam per Incarnationem
Filii Dei et praedicationem Evangelii et operationem
sancti Spiritus compleantur in filiis Ecclesiae,
et subjectis fidei Christianae.

XLVIII. &#171;Igitur perfecti sunt coeli, et terra, et
omnis ornatus eorum (Gen. II).&#187; Hoc considerandum
sic est: Perfecta sunt cuncta coelestia opera,
quae in transitu terrenarum rerum ad coelos tendunt,
cum terrenis rebus quas necessitas nascentium
filiorum hominum habet, et ita omne illud perfectum
decus coelestium operum in Ecclesia constitutum
est. &#171;Complevitque Deus die septimo opus suum
quod fecerat, et requievit die septimo ab omni opere
quod patrarat (ibid).&#187; Completa est omnis constitutio
haec in omnibus his; et hoc ita scilicet quod
ego in Filio meo die septimo, id est in plenitudine
totius boni, omnem operationem meam sic definivi,
ut omnis ecclesiasticus populus videndo, audiendo,
et per doctrinam scrutando, bene noverit quid sibi
in praeceptis meis faciendum sit. Et omnis constitutio
mea ita festiva fuit, ut eam in nullo alio nisi
in Filio meo a me misso ostenderem, qui omnes
ordinationes meas per doctrinam suam, et per apostolos
suos cum manifesto opere complevit, quas
prophetae prius in umbratione viderunt. Tunc etiam
septimus dies requiei meae in Ecclesia refulsit, ita
ut postea in aperto opere nihil aliud nec in praedicatione,
nec cum signis miraculorum, nec cum visione
antiquorum sanctorum operarer, nisi ut in Filio
meo opera vitae, et quamplurima secreta, tam futura
quam praeterita et praesentia, manifestarem;
et electos meos tam benigne monerem, ut Incarnationem
ejusdem Filii mei, quae in primo germine floruit,
imitarentur. &#171;Et benedixit diei septimo, et
sanctificavit illum (ibid.),&#187; quia in ipso cessaverat
ab omni opere, quod creavit Deus ut faceret. Istum
septimum diem in salvatione animarum benedixi, et
sanetificavi, dum Filium meum in utero Virginis
misi incarnari. Et benedixi ac sanctificavi eum,
quia in isto die meo multum delector, scilicet in
illis qui quasi flores rosarum et liliorum jugo legis
emancipati, tantum me inspirante se constringere
libere incipiunt, ut etiam Incarnatio Filii mei, quam
in prophetia ante promiseram, praecepto legis obnoxia
non est. Cessavique operari tali modo in Ecclesia,
quae jam in opere sancto sicut nunc lucet, in plena
constitutione perfecta est, quia Filius meus, qui
meum septimum opus est, ex utero Virginis per humanitatem
procedens, omnia haec in Spiritu sancto
mecum perfecit, secundum hoc quod in Evangelio
dicit: &#171;Data est mihi omnis potestas in coelo et in
terra (Matth. XXVIII).&#187; Hoc considerandum sic est:
A Deo Patre data est mihi, qui Filius Virginis sum,
omnis potestas haereditario jure in coelo facere, et
in terra dijudicare quae facienda et dijudicanda
sunt, non tamen ut voluntatem Patris mei transcendam,
sed illam in omnibus inspiciam, quia ego
in Patre et ipse in me est. Et iterum alio modo:

Item quomodo haec eadem juxta tropologiam in profectu
et perfectione uniuscujusque fidelis consummentur.

XLIX. &#171;Igitur perfecti sunt coeli et terra, et omnis
ornatus eorum (Gen. II).&#187; Hoc considerandum
sic est: Illae coelestes et terrenae virtutes et omnis
ornatus eorum in justitia et veritate cum bonis operibus
in homine perficiuntur. &#171;Complevitque Deus
die septimo opus suum quod fecerat, et requievit
die septimo ab omni opere quod patrarat (ibid.)&#187;
Et Deus per septimum diem, qui Filius ejus est, in
quo omnis plenitudo boni operis orta est, in homine
bonum opus cum omnibus perfectis virtutibus complet,
ut faber pretiosos lapides operi suo quod facturus
est imponit, quia omnia bona opera in homine,
qui per gratiam sancti Spiritus operatur, pleniter ornantur.
Tunc etiam Deus in Filio suo ab omni opere
requiescit, scilicet ab opere illo in quo homo jam perfectus
est, quia ipse juxta opera in Filio Dei, qui septimum
opus erat, in utero Mariae Virginis operari coepit. &#171;Et
benedixit diei septimo et sanctificavit illum, quia in
ipso cessaverat ab omni opere quod creavit Deus
ut faceret (ibid.).&#187; Benedixit Deus septimum
diem in perfectione bonorum operum, hoc est hominem,
qui membrum Filii ejus est in ipso. Quomodo?
Scilicet ut interiorem benedictionem, id est eumdem
Filium ejus, qui de corde ipsius exivit, imitetur,
quatenus per exempla ejus, qui Deo Patri obediens
factus est, ad vitam revertatur. In ipso quoque
homine praefata coelestia opera sanctificat, cum
illi secum gloriam et honorem concedit, ut proximo
suo unumquodque debitum, cum voluerit dimittat.
Atque ab hac Pater operum severitate jam cessat,
qua ante Incarnationem Filii sui nullum coeleste
regnum intrare permittebat; nunc autem in eodem
Filio suo introitum supernorum gaudiorum patefacit,
cum unumquodque debitum homini quod ex
corde confitetur, per eumdem Filium suum remittit.
Haec ergo fidelis fideliter intelligat, nec in his illum
qui verax est contemnat.

PARS TERTIA.

VISIO SEXTA.

Mystica visio de aedificio in modum civitatis ostenso,
de monte quoque et speculo in illo resplendente, de
nube superius candida, inferius nigra, et caeteris
in eadem visione apparentibus.

I. Et iterum vidi quasi cujusdam magnae civitatis,
instrumentum quadratum, velut quodam splendore
et quibusdam tenebris quasi muro hinc et hinc circumdatum,
ac etiam quemadmodum quibusdam
montibus et imaginibus exornatum. Vidi quoque in
medio orientalis plagae ejus, quasi montem magnum
et excelsum, duri albique lapidis, sicut ejus, de quo
ignis ejicitur, formam habentem, in cujus summitate
velut speculum tantae claritatis et puritatis resplenduit,
ut etiam splendorem solis excellere videretur,
in quo etiam velut columba expansis alis apparuit,
quasi ad volandum praeparata. Idem quoque
speculum quamplurima occulta miracula in se habens,
quemdam splendorem magnae latitudinis et
altitudinis de se emittebat, in quo multa mysteria
et plurimae formae diversarum imaginum apparebant.
Nam in eodem splendore ad australem plagam,
quemadmodum nubes superius candida, subterius
autem nigra apparebat, supra quam velut plurima
multitudo angelorum fulgebat, quorum quidam
ignei, quidam clari, quidam ut stellae videbantur,
qui et omnes a quodam vento ut ardentes lampades
volante movebantur, qui etiam plenus vocum erat,
quae ut sonus maris sonabant. Et ventus idem voces
suas in zelo suo extendebat, atque per ipsum in
praefatam nigredinem praedictae nubis ignem misit;
unde illa in nigredinem sine flamma exarsit;
sed et mox in illam flavit, eamque ut densum fumum
evanescere et corruere fecit. Sic quoque illam
corruentem ab austro supra dictum montem ad
aquilonem in quamdam infinitam profunditatem
projecit, ita ut se deinceps erigere non valeret,
praeter quod nebulam quamdam aliquando super
terram mittit. Audivique quasi tubas de coelo vociferantes:
Quid est hoc quod fortis in viribus suis
cecidit? Et sic candida pars praefatae nubis clarior
effulsit quam prius fecisset, nec vento, qui tribus
modis vocum suarum praedictae nubis nigredinem
dejecerat, ullus amodo resistere potuit. Iterumque
audivi vocem de coelo dicentem:

De praescientia et praedestinatione et ordinatione Dei
ab aeterno omnia praenoscentis, et in tempore cuncta
creantis, et opera rationalis creaturae districto
judicio examinantis.

II. Deus in praescientia sua omnia novit, quoniam
antequam creaturae in formis suis fierent, eas
praescivit nec quidquam eum latuit, quod a principio
mundi usque ad finem ejus procedit. Quod et
praesens visio declarat. Vides enim quasi cujusdam
magnae civitatis instrumentum quadratum,
quod designat divinae praedestinationis opus stabile
et firmum, velut quodam splendore et quibusdam
tenebris, quasi muro hinc et hinc circumdatum,
quia fideles ad gloriam, infideles autem ad poenas
justo judicio ab invicem separati deputantur, ac
etiam quemadmodum quibusdam montibus et imaginibus
exornatum, id est magnis prodigiis miraculorum
et virtutum munitum et exaltatum, quoniam
Deus omnia opera sua vera et justa faciens, ea
tanta fortitudine corroboravit, ut nullo impulsu
illius defectus exterminari possint. Quod autem
velut in medio orientalis plagae vides quasi montem
magnum et excelsum duri albique lapidis, sicut
ejus de quo ignis ejicitur, formam habentem,
hoc designat quod in fortitudine justitiae Deus est,
magnus in potestate, excelsus in gloria, durus in
severitate, albus in lenitate, quoniam omnia judicia
sua in ardore aequitatis perficit. Ipse enim
justus est, et injustitiam omnino conterit, quia coelum
et terra super eum fundata sunt firmamentumque
cum omnibus creaturis sustinet quemadmodum
lapis angularis totum aedificium continet. In
cujus summitate sicut speculum tantae claritatis et
puritatis resplendet, ut etiam splendorem solis excellere
videatur, quia in excellentia Dei praescientia
ipsius tam lucida tamque perspicua existit, ut
omnem fulgorem creaturarum excedat. In quo etiam
velut columba expansis alis apparet, quasi ad volandum
praeparata, quoniam in eadem praescientia
divina ordinatio se expandens, ad manifestationem
sui processit. Nam cum Deus voluit, omnem creaturam
prodire fecit. Et ut alibi duae alae ad volandum
assunt, et ut supra montem sedens considerat,
quo volare velit, ita et divina ordinatio duas alas in
angelis et hominibus habens, in possibilitate sua
velut in monte omnia ordinando sedet; quemadmodum
etiam vir qui silendo omnia quae vult ordinat,
atque in praesidiis angelorum hominem muniens,
ipsi cum voluntate et opere quasi alas ad volandum
dedit, et in veteri lege velut tacens siluit,
quoniam lex tota significativa fuit. Ipsa enim in
omnibus praeviderat, quod figura in quo vivens spiraculum
et scientia erat, nosset quid operari deberet,
cum per viventem ventum, id est animam, seu
ad dexteram seu ad sinistram respiceret, et si ad dexteram
volaret mercedem vitae acciperet; si vero ad
sinistram tenderet, debitis poenis ibidem subjaceret.
Ordinationem itaque istam Deus sub velamento
alarum suarum habet, ita ut illum qui ad eum volat
sic dicendo: &#171;In te exsultabo quoniam fecisti
me, unde et anima mea haeret post te,&#187; ipsius dextera
protegens suscipiat, plurimaque ornamenta illi
tribuat; hunc vero qui ei adhaerere recusat, perire
permittat ut praefatum est. Sed et cum Filius Dei
indumentum carnis assumpsit, quod sanctae divinitati
adhaesit, per quam ipse opus suum quod nondum
perfectum erat, in humanitate sua proficeret,
mox virtuose cum hominibus, de quo angeli mirabantur,
volavit, quod nullus alius hominum nisi Verbum
Dei incarnatum facere potuit, illosque per idem
indumentum suum sanctificavit, quatenus in eum
aspicientes, seipsos abnegarent, atque ut in expansis
alis suis cum eo ad superna desideria volarent.

Quod scientia Dei multa incognita et secreta in se
habens, ostensionem mirabilium suorum secundum
placitum suum producat, et quid significet trimoda
angelorum qualitas in hac visione apparentium.

III. Praefatum quoque speculum, quamplurima
occulta miracula in se habens, quemdam splendorem
magnae altitudinis et altitudinis de se emittit,
significans quod scientia Dei, multa et incognita
secreta in se habens, ostensionem mirabilium suorum
dilatando et elevando, secundum placitum
suum producit. In quo multa mysteria et plurimae
formae diversarum imaginum apparent, quia cum
ostensio mirabilium Dei se aperuerit, ea quae prius
incognita et non visa fuerant, in apertam manifestationem
procedent. Nam in eodem splendore ad
australem plagam quemadmodum nubes superius
candida, subterius autem nigra apparet, designans
quod in ostensione ardentis justitiae Dei intentio
beatorum spirituum laudabilis, reproborum vero
exsecrabilis denudatur. Supra quam velut plurima
multitudo angelorum fulget, quorum quidam ignei,
quidam clari, quidam ut stellae videntur, quoniam
qui ignei apparent, in fortissimis viribus sunt, ita
ut nullo modo moveri possint, quia ad faciem suam
Deus eos fieri voluit, ut ipsam semper inspiciant.
Qui autem clari demonstrantur, in officiis operum
hominum, qui opus Dei sunt, nunc moventur, quorum
opera officiorum in conspectu Dei coram eisdem
angelis sunt, quoniam illa semper considerant,
eorumque bonum odorem Dei offerunt, utilia eligentes
inutiliaque abjicientes; qui vero ut stellae
videntur, naturae hominum condolent, eamque ut
scripturam Deo repraesentant, hominesque comitantur,
verbisque rationalitatis quomodo Deus vult
eis loquuntur, atque de bonis operibus illorum
Deum laudant; a malis autem se avertunt.

De spiritu Dei zelum suum per beatos angelos ad
repellendam et comprimendam praesumptionem reproborum
angelorum excitante, et de symphonia
bonorum angelorum infatigabili, et ultra hominum
intellectum inaestimabili et semper nova admiratione
Deum laudantium.

IV. Qui et omnes a quodam vento, ut ardentes
lampades, volante moventur, quia angelicos spiritus
istos Spiritus Dei vivens et in veritate ardens, ad
zelum suum contra inimicos suos movet. Qui etiam
plenus vocum est, quae ut sonus maris sonant,
quoniam plenitudinem et perfectionem omnium laudum
habet, quibus et angelica et humana creatura
ad laudem Dei infunditur. Et, ut vides, ventus idem
voces suas in zelo suo extendit, quia Spiritus Dei
voces rectitudinis judiciorum suorum ad vindictam
reproborum convertit. Atque per ipsam in praefatam
nigredinem praedictae nubis ignem misit, unde
illa in nigredinem sine flamma exarsit, cum beati
spiritus incoeptionem perditorum angelorum videntes
ad honorem Dei properabant. Ignem quoque
ultionis super pessimam infidelitatem intentionis
eorumdem inimicorum suorum ardenter fundebant,
illis non ad correctionem, sed ad majorem
exsecrationem absque omni luce salutis aestuantibus,
nec Creatori suo debitum honorem exhibere
volentibus. Nam quia sine fulgore laudis Creatoris
sui esse volebant, pro nihilo computati sunt, quemadmodum
pergamenum non scriptum vacuum est,
honorem scripturae non habens. Sed et mox in illam
flavit, eamque ut densum fumum evanescere et
corruere fecit, quoniam idem zelus per beatos spiritus
conatum reproborum adnihilavit, sursumque
ascendere volentem, attenuavit et depressit. Multitudines
enim bonorum angelorum in Deum aspiciunt,
atque cum omni symphonia laudum eum cognoscunt,
et cum mirifica singularitate mysteria
ipsius, quae semper in eo fuerunt et sunt, laudant,
et nequaquam hoc omittere possunt, quia nullo
terreno corpore gravantur. Divinitatem quoque cum
viventibus sonis excellentium vocum enarrant, quae
super numerum arenae maris sunt, superque numerum
cunctorum fructuum qui in terra germinantur,
atque super numerum sonorum qui per
omnia animalia proferuntur, et super omnem fulgorem
qui per solem et lunam et stellas in aquis fulget,
et super omnes sonos aetheris qui per flatus
ventorum, qui quatuor elementa elevant et sustinent,
fiunt. Sed in omnibus his vocibus laudum
suarum beati spiritus divinitatem nullo fine capere
possunt. Quapropter et ipsi in vocibus suis novitatem
semper faciunt. Praefatus quoque zelus sic
illam corruentem ab austro retro supradictum
montem ad aquilonem in quamdam infinitam profunditatem
projecit, ita ut se deinceps erigere non
valeat, praeter quod nebulam quamdam aliquando
super terram mittit. In quo ostenditur quod ipse
per virtutem sanctitatis angelorum, intentionem
malignorum spirituum jam vacillantem, a loco
beatitudinis retro aspectu semper viventis ad infelicitatem
perditionis, et indeficientis calamitatis
repulit, cum illos ad tantam contritionem redegit,
ut deinceps rebellare Deo non possint, quamvis
pessimis suggestionibus suis homines attentare non
negligant.

Quod aliqua pars beatorum spirituum arcana in
coelo manens, et vultui sui Creatoris semper assistens,
raro ad exteriora mittatur, aliqua vero quae
angelorum nomine censetur, ad diversa officia
semper exiens, cum necesse est, hominibus appareat;
et quod omnis rationalis creatura non suam,
sed Creatoris gloriam semper debeat quaerere.

V. Est etiam multitudo quaedam angelorum cum
Deo arcana in coelo, quam Divinitas lumine suo
perfudit, et quae humanae creaturae obscura est,
praeter quod illa per lucida signa cognoscitur. Et
multitudo ista cum Deo magis quam cum homine
rationalis est, raroque hominibus apparet, cum angeli
qui cum hominibus officiales sunt, quando
Deo placuerit illis quibusdam signis se ostendunt,
quoniam Deus quosdam ad diversa officia constituit,
et cum creaturis eos officiales esse fecit. Qui tamen
quamvis diversa officia habeant, omnes unum Deum
colendo et sciendo venerantur. Quod si scientia cum
sono laudis ad illum de quo est non volaret, sed a
se ipsa esse vellet, quomodo stare posset, cum per
se ipsam non sit? Rationalitas enim sonum laudis
in alium semper praetendit, indeque jucundatur,
quoniam si a se ipsa sonare vellet, glorificari non
posset; quod Satan fecit, cum vivere incepit, quia
cum laude ad Creatorem suum non respexit, sed
per seipsum esse volens corruit, a divinitate abscissus
et conculcatus, quemadmodum stipula a
grano abscissa conculcatur. Quapropter quaelibet
creatura quae vivit, ad Creatorem suum respiciat,
nec gloriam a se ipsa habere quaerat. Plenum namque
gaudium utilitatis ex se ipso homo habere non
potest, nisi illud ab alio percipiat; et cum per
alium utilitatis gaudium intellexerit, exsultationem
magnam in corde suo exinde habebit. Hinc
etiam anima se a Deo creatam recordatur, et in
fide ad illum respicit, sicut et homo faciem suam
in speculo considerat, quomodo formata sit. Omnipotens
enim Deus opus suum hoc modo constituit,
ut cum laudibus ad ipsum respiciat, quoniam in
magno honore illud perfecit, disponens etiam quod
beati spiritus verae beatitudini contrarios abjicerent
dicentes: &#171;Istos a nobis abjiciamus, qui volunt
terrere nos.&#187; Unde in voluntate Dei scriptum est:

Verba Psalmistae ex psalmo XCII ad idem spectantia,
et quo sensu intelligenda sint.

VI. &#171;Elevaverunt flumina, Domine, elevaverunt
flumina vocem suam. Elevaverunt flumina fluctus
suos a vocibus aquarum multarum (Psal. XCII).&#187;
Hujus sententiae intellectus hoc modo accipiendus
est: In zelo tuo erecti sunt angelici Spiritus, o Domine
omnium creaturarum, extuleruntque quasi
fluctus vires suas in submersione hostium tuorum,
ac iterum in altum tetenderunt exercitus eorumdem
spirituum fortitudinem suam voces sonorum quamplurimarum
laudum Deo offerentes, quia angelica
agmina quasi humina aquae vivae sunt, quae ventus
Spiritus Dei, ad gloriam laudis suae movet, cum
eaedem voces contra nigrum draconem praeliarentur.
Nam Michael in vocibus tubarum occulti judicii
Dei eumdem serpentem percussit, quoniam claritatem
Divinitatis cognoscere voluit, eumque per
virtutem Dei in puteum inferni projecit, qui absque
obstaculo fundi est, ubi et sequaces ejus qui ipsi
consenserunt eum velut magistrum habentes, cum
ipso ceciderunt. Sed tamen idem omnibus illis plus
poenarum recepit, quia in ullum alium quam in
seipsum aspicere voluit, cum isti in illum respicerent.
Post ruinam autem hujus antiqui hostis, coelestes
chori Deum laudabant, quod accusator eorum
cecidisset, et quod locus ejus in coelo amplius non
esset inventus. Et tunc etiam majori fulgore mirabilia
Dei cognoscebant, quam ea prius vidissent,
intelligentes quoque quod in coelo tale praelium
amodo non fieret, et quod nullus de coelo ulterius
caderet. Sed et in pura divinitate cognoscebant
numerum cadentium spirituum fictilibus vasis impleri.
Unde et pro gaudio isto quod numerum illorum
qui ceciderant hoc modo restaurari sciebant,
eumdem casum in hujusmodi oblivionem ducebant,
quasi non fuisset. Omnipotens quippe Deus coelestem
militiam in diversos ordines constituit, sicut
eum decuit, ita ut singuli ordines officia sua teneant,
et quisque ordo speculativum sigillum alii
ordini sit, et in unoquoque speculo divina mysteria
sunt quae idem ordines nec pleniter videre, nec
scire, nec sapere, nec finire possunt. Quapropter
admirantes de laude in laudem, de gloria in gloriam
ascendunt, et sic novi semper sunt, quoniam
omnia haec ad finem perducere non valent. Ipsi
quoque a Deo spiritus et vita sunt. Unde etiam in
divinis laudibus nunquam deficiunt, igneamque claritatem
Dei semper inspiciunt, atque ex claritate
divinitatis velut flamma coruscat. Verba autem haec
fideles devoto cordis affectu percipiant, quoniam
per illum qui primus et novissimus est, ad utilitatem
credentium edita sunt.

VISIO SEPTIMA.

Visio mystica de lapide marmoreo instar montis in
orientali parte aedificii praemonstratae civitatis consistente;
de innumera quoque multitudine hominum
tam in orientali, quam in australi plaga ejusdem
aedificii apparentium; sed et de forma et habitu
mirabili duarum imaginum juxta angulum orientalem
constitutarum.

I. Post haec in angulo orientali, scilicet ubi
oriens incipiet, quasi marmoreum lapidem sicut
montem magnum, et altum, ac integrum aspiciebam,
in quo tantum porta velut magnae civitatis
excisa videbatur, quam splendor quidam lucidus
ab ortu solis veniens totam perfundebat, nec ultra
se extendebat. Et ab eodem lapide fere usque ad
alterum orientalem finem qui versus austrum erat,
quasi imagines hominum, videlicet puerorum, juvenum
ac senum, quemadmodum stellae per nubem
apparebant, sonum usque ad occidentem dantes,
velut mare cum inundando per ventum movetur.
Quos etiam quidam splendor de supernis veniens,
omnemque pulchritudinem humanae aestimationis
excedens, quodam radio suo perfundebat, quem
iterum deinde ad se retrahebat. Juxta istum autem
praefatum orientalem finem, aliae duae imagines sibi
vicinae stabant, quarum altera, quae prior erat,
caput et pectus quemadmodum leopardus habebat;
brachia vero ut homo; sed manus ejus ursi pedibus
assimilabantur; aliam autem formam in ea
non videbam. Tunica autem lapidea induebatur,
nec hac, nec illac movebatur, sed visum suum ad
aquilonem retorquebat. Sed altera imago, quae praedicto
angulo vicinior erat, faciem manusque hominis
sibi invicem complicatas habebat, et pedes
accipitris in se ostendebat. Et quasi tunica lignea
induebatur, quae a summitate sua usque ad umbilicum
illius apparebat candida, ab umbilico autem
usque ad lumbos ejus subrubea, a lumbis vero
usque ad genua ipsius subgrisea, et a genibus usque
ad finem pedum illius turbida. Gladium quoque
velut supra lumbos suos in transversum positum
tenebat, atque immobilis permanens, aspectum
suum ad occidentem verterat. Deinde autem quasi
alias innumerabiles hominum imagines per totam
australem plagam sicut nubem in aere fluentes videbam,
quarum alii in capitibus suis velut coronas
aureas ferebant, alii ut palmas valde ornatas in
manibus suis tenebant, alii ut fistulas, alii ut citharas,
alii ut organa, sonusque eorumdem instrumentorum,
quemadmodum dulcis sonus nubium
intonabat. Et iterum vocem de coelo audivi dicentem
ad me.

Quia Deus omnipotens, nulla sibi mutabilitate diversus,
justo judicio superbientes angelos damnaverit,
et pia miseratione decepto homini subveniens, multis
et miris in Veteri Testamento futurae salutis
ejus nuntiis praemissis, in Novo demum Testamento
per plurima miracula liberationem ejus
compleverit; et quod prophetia ad instructionem
et correctionem divinitus data, nulli nunquam
mundi aetati defuerit vel defutura sit.

II. Postquam exercitus perditorum angelorum
cecidit, Deus hominem in gloriam illorum quam
perdiderant ordinavit; sed eo etiam corruente,
ipsum magno pretio beatae ereptionis redemit,
multis et admirandis nuntiis quibus eum ad vitam
revocaret, in Veteri Testamento multoties promissis;
in Novo quoque Testamento quamplurimis
per liberationem illius miraculis perpetratis. Quapropter
in angulo orientali, scilicet ubi oriens incipit,
quasi marmoreum lapidem sicut montem magnum
et altum ac integrum aspicis, qui designat
quod a principio creaturarum, cum mundus creatus
est, Deus firmissima petra potens et excelsus in
integritate stabilitatis exstitit nullam mutabilitatem
in se habens. In quo tantum porta velut magnae
civitatis excisa videtur, quam ab ortu solis lucidus
splendor quidam veniens, totam perfundit, nec ultra
se extendit, quia voluntas Dei quemadmodum
porta ad quaelibet bona patens, purissimae divinitatis
ordinatione tangitur, quae supra id quod ordinatum
est non procedit, quoniam voluntas et ordinatio
Dei hoc modo sibi conveniunt, ut neutra
aliam transcendat. Nam Deus in locum quem antiquus
serpens perdidit, pia bonitate voluntatis suae
hominem ordinavit, ipsumque in perversa vacillantem,
aquis diluvii expiavit, et mundum in Noe
justa examinatione renovavit. Unde et ab eodem
lapide fere usque ad alterum orientalem finem qui
versus austrum est, quasi imagines hominum, videlicet
puerorum, juvenum ac senum, quemadmodum
stellae per nubem apparent, sonum usque ad occidentem
dantes, velut mare inundando per ventum
movetur, quoniam a divina fortitudine usque ubi
vetus lex cum severitate apparens, finem ardore
justitiae et veritatis veniente accepit, prophetia in
primo opere Dei, videlicet in Adam incepit. Quae
ita a generatione in generationem per diversas
aetates hominum, ut lumen per tenebras, lucebat,
nec a sono suo usque ad terminum mundi cessabit,
voces multimodarum significationum proferendo,
cum inspiratione Spiritus sancti, diversis mysteriis
imbuitur. Prophetia enim in homine velut anima
in corpore est, quia sicut anima in corpore obumbrata
est, et ut per eam corpus regitur, ita et
prophetia a Spiritu Dei veniens, qui omni creaturae
praeeminet, invisibile est, atque per eam quaeque
declivia corripiuntur, et ad viam rectitudinis deviantes
reducuntur, sicut etiam inspiratione mea
David servus meus loquitur dicens:

Verba David ex primo versu Psalmi XLIV, id est,
&#171;Eructavit cor meum verbum bonum&#187; ad idem
et ad utramque Christi generationem pertinentia,
et quomodo intelligenda sint.

III. &#171;Eructavit cor meum verbum bonum, dico
ego opera mea Regi.&#187; Hujus quoque sententiae intellectus
hoc modo accipiendus est. Ego qui Pater
omnium sum, manifeste ostendo quod ante omnem
creaturam eructavit interior vis mea verbum bonum,
scilicet quod genui Filium meum per quem
omnia valde bona facta sunt. Quapropter etiam
dico in diversa non mutans me, ego qui sum propalans
opera mea illi, qui per orbem terrarum
regnaturus est. Omnia enim opera mea quae ab
initio facta sunt, Filio meo nota sunt. Prophetia quoque
eructavit in virtute sua verbum bonum, cum idem
verbum, per quod omnia facta sunt, carne induendum
dicendo mirabilia illa opera pronuntiavit, et cum illud regem
regum futurum demonstravit, atque justum germen
hoc integra terra proferre deberet, quae per opus
viri contrita non esset. Istud prophetia per infusionem
Spiritus sancti cognovit scilicet in quibusdam
senibus, in quibusdam quoque juvenibus, atque in
quibusdam pueris, qui in plurimis signis de eodem
germine, quod Verbum Dei est, per inspirationem
Spiritus sancti loquebantur. Deus namque masculum
de terra creavit, et illum in carnem sanguineam
mutavit; sed mulier de eodem viro sumpta,
caro de carne in aliud non mutanda permansit. Et
isti in spiritu prophetiae cognoverunt, mulierem
per inspirationem Spiritus sancti Filium Dei parituram,
quemadmodum flos de suavissimo aere
crescit, et ut etiam in virga Aaron praesignatum est,
quae ab arbore abscissa Mariam Virginem ostendebat,
de cujus mente vir ita abscissus est, ut nunquam
delectatione copulationis alicujus tangeretur,
sed per ardorem Spiritus sancti virum unum procreavit,
quem omnibus creaturis circumdedit, quoniam
illae ab ipso procedendo, gustum perceperant,
quapropter etiam omnes voci ipsius obediebant.
Prophetae namque dixerant quod ex opere charitatis
mulier paritura procedere deberet, sicut virga
de stirpe Jesse, omnesque virginalem hunc partum
Regi, scilicet Filio Dei ascripserunt. Cum enim
mulier haec Filium Dei circumdedit, homines qui
ipsum in similitudine imaginis suae videbant et audiebant,
plus eum diligebant, quam si ipsum non
viderent, quia quod homines in umbra vident, ad
plenum scire non possunt. Unde et prophetae cum
in sono umbrae loquerentur, haec aliquando velut
umbra ipsos petransierunt; quae tamen omnia in
hominibus postea formata sunt, quoniam sonus
prophetiae de occultis mysteriis divinitatis procedit.

Quia prior duarum imaginum in orientali fine ostensi
aedificii consistentium, tota fere ferino habitu
apparens, tempus quod ante diluvium fuit
significet, in quo homines sine lege et cognitione
veri Dei crudeli et magis bestiali quam humano
ritu vivebant.

IV. Quemadmodum autem vides, juxta praefatum
orientalem finem, aliae duae imagines sibi vicinae
stant, significantes quod in ortu justitiae qui in Abel
demonstratus est, jam titubante, duo tempora diversorum
morum hominum sibi in vicinitate conjuncta,
Deus propalavit, aliud quidem ante diluvium
sine lege, aliud vero post diluvium sub lege.
Quarum altera quae prior est caput et pectus quemadmodum
leopardus habet, brachia vero ut
homo, sed manus ejus ursi pedibus assimilantur;
aliam autem formam in ea non vides, quia tempus
illud quod ante diluvium sine lege fuit, in moribus
hominum potestatem et fortitudinem diversarum
bestialium naturarum ostendebat, quoniam tunc
homines per primam diabolicam deceptionem omnibus
vitiis implicati erant, Deum oblivioni tradentes,
et secundum gustum voluntatis suae viventes;
interdum vero quasi in brachiis suis ut homo
operantes, interdum autem in operibus manuum
suarum crudelium bestiarum naturam et rapinam
imitantes. Quapropter et honestatem morum homines
negligebant, nec secundum humanam disciplinam
vivere studebant; sed tantum informes sic remanebant.
Tunica autem lapidea induitur, nec hac
nec illac movetur, sed visum suum ad aquilonem
retorquet, quia iidem homines, qui in praefato
tempore fuerunt, duritiam et gravedinem peccatorum
sibi circumdederant, nec se a malo ad bonum
convertebant, in scientia sua quidem videntes,
quod mala et turpia opera, quibus antiquus serpens
congaudet, faciebant, nec tamen ea deserere
volebant. Cum enim Deus coelum et terram creavit,
terram divisit ita, ut quaedam pars terrae immutabilis,
quaedam vero mutabilis fit, ex qua etiam
Deus hominem plasmavit. Homo quoque vigilando
et dormiendo mutabilis est. Quando enim vigilat,
secundum cursum solis lumine oculorum suorum
lumen non habet, sic est quasi ille qui in anima
sua velut in nocte obtenebratur.

De fortitudine, crudelitate et impuris moribus hominum
ante diluvium, et quomodo arte diaboli
praeter paucos a cultu Dei recesserunt.

V. Et Deus hominem in terra viventium posuit,
quae per sphaeram solis non illuminatur; sed quae
vivente luce aeternitatis perfunditur; sed ille divinum
praeceptum transgressus, iterum in terram
mutabilitatis missus est. Ipse autem duos filios generavit,
quorum alter Deo immolavit, alter vero
fratrem occidens, reus mortis factus est, et qui
Deo immolavit, et vocem Dei audivit, interemptus
est. Unde et planctus magnus exortus est. Nam in
illa prima creatione homines tantae fortitudinis,
tantarumque virium erant, ut etiam fortissimas
bestias superarent. Unde ut cum illis jocularentur
multoties delectati sunt, ipsaeque bestiae homines
timentes, ferocitatemque suam cohibentes, illis
subjiciebantur; sed tamen ob hoc naturam suam
non mutabant. Homines autem pulchram formam
rationalitatis suae mutantes, bestiis se admiscebant,
et quod sic generabatur, si homini magis
quam bruto animali assimilaretur, illud odio habentes
negligebant, si vero magis formam bruti
animalis quam formam hominis haberet, osculo
dilectionis amplectebantur. Mores quoque eorumdem
hominum in duobus modis tunc erant, scilicet
nunc secundum pecora, quemadmodum leopardus
et ursus secundum mores hominum et bestiarum
sunt; ideoque etiam pulcherrimas pennas rationalitatis
non habebant, quibus ad Deum recta fide
et spe anhelarent, quoniam propter praedicta peccata
eaedem pennae in ipsis defecerant. Istud antiquus
serpens eis suggessit quatenus gloria rationalitatis
eorum periret, quam in homine magno odio
laniabat. Diabolus enim intra se dicebat: &#171;Quid
est hoc quod Altus fecit? Illud quippe consilio meo
plus quam suo consentit. Quapropter in plasmatione
ipsius eum superabo.&#187; Sic homines in primo
saeculo per spumam serpentis polluti secundum
gustum terreni vasis sui, et non secundum spiramen
animae operabantur, nec quidquam cognoscere
volebant praeter quod formatum videbant dicentes:
&#171;Quid prodest mihi ventus, qui nec formatus
est, nec mihi loquitur? Quod mihi loquitur,
et quod mihi accurrit, illud tenebo! Nam diabolica
ars quaedam magna animalia insufflavit, atque
per illa hominibus dicebat: &#171;Ego sum qui vos
creavi.&#187; Et hoc modo suggessit hominibus ut per
illa polluerentur, quatenus sonum vocis rationalitatis
quo Deum laudare deberent, in eis everterent,
ne Deum laudarent, sicut nec ipse voluit, nec
velle quaerit. Quidam autem pauci qui protoplastum
audierant, qui ipsis retulerat quomodo a Deo formatus
et quomodo in locum voluptatis positus fuisset,
et quomodo inde exiisset, naturam suam humanam
gustantes, nec se pecoribus commiscentes,
ut Deus eos constituit, in eadem natura sua recte
et sobrie vivebant, atque propter molestiam et
gravedinem communis plebis, quae hoc modo, ut
praedictum est, polluebatur, ad altos montes fugiebant,
ibique ex spiramine animae ita confortabantur,
ut eos peccare non liberet: sed semper
suspirabant dicentes: &#171;Ubi quaeremus illum qui
nos creavit?&#187; Unde a praedictis populis deludebantur
dicentibus: &#171;Quid est quod isti colunt,
quod nec oculis suis vident, nec manibus palpant?&#187;
Sed et aedificium Noe deludebant. Et Deus istis in
mysticis miraculis suis loquebatur, sicut etiam
Abel filio primi hominis locutus est.

Quia Deus iniquitates et crimina hominum aevi illius
non sufferens, omne genus humanum et
cuncta viventia exceptis his quae arca concluserat
aquis diluvii exterminaverit; et de mutatione solis,
lunae, siderum et terrae ab eis qualitatibus quas
ante diluvium habuerant; et quod in fine mundi
tanta terram profunditate ignis consumpturus sit
quanta altitudine aquarum infusione penetrata est.

VI. Postquam autem terra hoc contrario populo
repleta est, ego qui sum, haec criminalia peccata
diutius non sufferens, decrevi hoc, ut genus humanum
in aquis suffocaretur, exceptis paucis qui ne
cognoverant. Terra vero nequaquam exsiccata est,
donec delusus populus totus submersus est. Aquae
enim totam terram ita perfuderunt, ut velut lutum
fieret, et huic cadavera hominum ita immergebantur,
ut postea inveniri non possent, quibusdam
tamen cadaveribus pecorum ex levitate sua in superficie
aquarum apparentibus. Nec terra etiam
exsiccata est, antequam sol cum itineribus lunae et
stellarum, et cum omnibus officiis sui ortum et
occasum compleret, nec antequam omnia haec
aquas in constituta loca sua ut primum positae
fuerant ad se retraherent. Et sic terra per calorem
solis in alium modum cocta est quam prius apparuisset.
Sol quippe, et luna ac stellae, caeteraque
sidera, post casum Adae ante diluvium ex nimio et
valido calore aliquantum turbulenta fuerunt, hominesque
tunc in corporibus suis tam fortes erant,
ut eumdem calorem tolerare valerent. Quod etiam
nunc fervor magni caloris interdum ostendit, cum
praefata sidera ab illo turbida aliquando existunt,
quoniam post diluvium aquis ita perfusa sunt, ut
in frigore et in calore suo lucidiora quam ante diluvium
fuissent existant, terra vero et hominibus
in majori debilitate et infirmitate postmodum permanentibus
quam prius essent. Nam aqua in diluvio
totam terram usque ad fundum penetrabilis terrae
perfundens, in lutum mutavit, sicut et in novissimo
die ad eamdem profunditatem ardebit, quoniam
homo ea deinceps non indigebit. Judicia enim sua
Deus per aquam et ignem super hominem exercet,
ut quoniam per haec hominem composuit, per eadem
etiam homo comprimatur. Et sicut Deus humiditate
aquae totam terram perfundit, et calore
ignis eam componit et firmat, ita et hominem humiditate
corporis humectat, atque calore ignis animae
eum confortat. Illi autem quos Dominus post
diluvium ad procreationem novi generis servaverat,
terribili judicio Dei quod viderant perterriti, in timore
Dei ardebant, atque sacrificia sua ad honorem
Dei immolare coeperunt.

Quia ex mutatione elementorum vires quoque hominum
post diluvium imminutae sint, et de correctione
eorum ad tempus terrore ejusdem judicii
perterritorum, et de arcu tunc primum pro foedere
vel signum inter Deum et homines posito.

VII. Sed deinde genus in genus in minoribus
viribus processit quam homines ante diluvium
fuissent, ut praefatum est, quoniam cum terra
immutata est, vires etiam hominum immutatae
debiliores factae sunt, quia antiquam insidiatorem
subsecuti fuerant, qui gloriam suam in serpentinos
mores mutaverat, quoniam serpens astutus est ad
decipiendum illum quem decipere vult, et ad fugiendum
ab illo a quo fugere quaerit. Sic et antiquus
hostis facit, cum illum quem superat per dolum
mortiferi veneni infidelitatis decipit, et cum
ab illo quo devincitur velociter fugit, quia per illum
conculcatur, quemadmodum de coelo projectus
est. Istud enim tempus in timore Domini ita
floruit, quod antiquo serpenti restitit, ne per sufflatum
suum oblivio Dei sicut ante diluvium fecerat
homini infunderetur. Post diluvium namque Deus
novam terram cum novo populo fecit, arcum pro
signo in nubibus ponens; ne aquae omnem terram
et omnes populos amplius suffocarent; ostendens
etiam quod omnes inimici ejus cognoscerent quam
magnam potestatem in tremendo judicio suo super
eos haberet. Judicium quippe Dei magnam fortitudinem
inimicos ejus ad percutiendum habet,
qui veritatem divinitatis destruere volunt, atque
cum igne magnisque tempestatibus post casum filii
perditionis, finem omnium mortalium hominum faciet
ita ut postmodum nullo modo quidquam mortale
appareat.

Quod altera imago tempus illud quod post diluvium
sub lege fuit designet, et varietates diversi habitus
ejus, distinctiones temporum ab ipso diluvio
usque ad adventum Domini, vel finem saeculi, et
qualitates morum hominum qui in eis sunt vel futuri
sunt significent.

VIII. Sed altera imago, quae praedicto angulo
vicinior est, faciem manusque hominis sibi invicem
complicatas habet, sed pedes accipitris in se ostendit,
designans tempus illud quod post diluvium
sub lege in moribus hominum erat, ita usque ad
terminum illum procedens, ubi tam austeritas ejusdem
legis claudicabat, in quo intentio et opera eorumdem
hominum ad carnalia magis quam ad spiritalia
spectantium, absque labore vacabant, in
quo etiam gradiendo, acerbitatem et non lenitatem
sanciebant, quoniam lex nulli pepercit, sed delinquentem
acriter punivit. Et quasi tunica lignea induitur,
quia praefatum tempus veterem legem spiritales
fructus negligentem sibi attraxerat. Quae a
summitate sua usque ad umbilicum illius apparet
candida, quoniam tempus quod ante Noe fuit, qui
Creatorem suum cognovit, et se hominem esse
scivit, et aedificium sanctitatis primum incepit, et
oblationes Deo obtulit, quasi candidum usque ad
Abraham, qui velut umbilicus fortitudinis erat,
surrexit, quia per voraginem aquarum homines in
tantum exterriti fuerant, ut deinde per aliqua tempora
timorem Dei per rectitudinem ad se colligerent.
Ab umbilico autem usque ad lumbos ejus subrubea
est, significans tempus quod ab Abraham usque ad
Moysen in circumcisione ardens se extendit, quoniam
ut aurora solem praevenit, sic Abraham per
signum circumcisionis, in qua luxuriam contrivit,
humanitatem Filii Dei praecessit. A lumbis vero usque
ad genua ipsius subgrisea est, ostendens quod
tempus illud quod a Moyse legislatore, usque ad
Babylonicam transmigrationem fuit, in duritia et
asperitate legis, secundum carnem processit, quod
et ibi ad multas vanitates incurvari coepit. Et a genibus
usque ad finem pedum illius turbida est, significans
tempus quod a Babylonica transmigratione
usque ad exterminium ejusdem legis se extendit,
ubi Filius Dei venit, qui ipsam in semetipso totam
complevit. Quod scilicet tempus turbidum in negligentia
et in torpore apparuit, quia eadem lex,
jam tunc pro dedecore computata, et quasi turbulenta
aqua pro nihilo habita, ad casum suum carnaliter
tendebat. Nam qui eo tempore sub lege esse
videbantur, solem justitiae orientem scire nolebant,
sed solas litteras in tabulis scriptas se inspicere
velle dicebant, nec aliud quidquam in eis intelligendum
esse affirmabant. Unde ego qui omnia juste
dijudico, judicia mea quae in Aegypto et in aliis locis
super eos extenderam, quando in se ipsis confidebant,
faciendo quod volebant, nunc super eos
quosdam populos misi, qui eos caperent, et in regiones
longinquas dividerent. In hac autem duritia
infidelitatis tandiu durabunt, quousque antiquus
serpens in quodam errante et perdito homine oculum
suum movebit, quem occulta divinitas ita occidet,
ut ictum illum nec angelus nec homo noverit,
et tunc idem legalis populus cum magnis aerumnis
ad me respiciet, lugens et plangens quod tandiu
deceptus sit. Sed quandiu homines deinde in
transitorio saeculo permansuri sint, angelo et homini
ignotum est. Et praedicta imago gladium velut
supra lumbos suos in transversum positum tenet,
quoniam circumcisione velut in carnali transitu se
habuisse demonstrat, ubi tamen ab umbilico vitalium
usque ad lumbos homo per motionem eorum
peccat, cum mens hominis ea ad peccandum movet.
Et etiam judicia Dei puram justitiam habentia
declarat, ita scilicet quod Deus super illum qui
membra hominis dividit, sanguinem ejusdem occisoris
fundit, et etiam illum qui se ab eo in aliis
malis avertit, justo examine dijudicatum conterit.
Atque immobilis permanens aspectum suum ad occidentem
vertit, quoniam homines qui in eodem
tempore fuerunt, cum vetus lex vigebat, ad spiritalem
intelligentiam se non movebant, casum quidem
antiqui serpentis scientes, multaque pericula
videntes; sed tamen animarum suarum salutem in
torpore et in negligentia habentes. Nam igneus
draco videns quod Deus quosdam servaverat, quos
inundatio aquarum non devoraverat, magnam iram
per flatum suum emisit, intra se furibunde dicens:
&#171;Omnes artes meas excitabo, illasque sigillatim
excribrabo, quatenus istos quos diluvium non
submersit, in aliquibus impedimentis decipiam, et
sic eos iterum mihi subjugabo.&#187;

De significationibus hostiarum et circumcisionis et
legis quae per prophetiam in Patribus incarnandum
Dei Filium praecesserunt, et de praedicatione prophetarum,
et quod homo salvari non posset nisi
Verbum caro fieret, et de suggestionibus diaboli,
quibus homines illudendo decipit, et de modis subventionum
quibus semper Deus resistit.

IX. Itaque tempus hoc post diluvium a Noe usque
ad Filium meum incarnatum se extendit, qui in se
credentes ad spiritalem intellectum convertit, ubi
et aliud tempus non secundum carnem, sed secundum
spiritum ad vitam processit. In Noe enim multa
miracula ostendi, sicut etiam in prima apparitione
in Adam quamplurima miracula perfeci, quoniam
ut in Adam omnes nascituros homines praevidi, ita
etiam in Noe novum saeculum resurrecturum praesignavi.
De germine namque isto fortissimi et velocissimi
prophetae surrexerunt, qui linguam suam
acuentes, ea quae in Spiritu sancto videbant, fiducialiter
protulerunt, scilicet quia Deus Verbum
suum, quod in ipso ante aevum fuit, in mundum
missurus esset. Et hoc sic incarnatum est, ut totus
mundus inde miretur, atque ad hoc miraculum linguae
ipsorum velociter mundum transibant, cum
speciosum pro filiis hominum ad terras venturum
affirmarent. Sed et rationalitas dictat, et secundum
dictatum opus exercetur, quia si dictatus non procederet,
opus non subsequeretur. Mundum enim et
hominem Deus in Verbo suo dictavit. Nam Verbum,
quod sine initio est, opus quoddam dictavit,
de quo mundum indumentum sibi induit, ut quando
homo peccasset, si Deum confiteretur cum eodem
indumento eum ad se retraheret; et ideo si idem
Verbum indumentum hoc non induisset, homo non
salvaretur, sicut nec perditus angelus salvabitur.
Et unde esset hoc quod Deus non haberet possibilitatem
illum loco suo restituere qui ab eo recesserat,
cum eum poenitens confiteretur? Quemadmodum
enim omnipotenti Deo placuit ut hominem
faceret, ita et ipsi placuit ut illum redimeret, qui
in eum confidit. Quapropter prophetiam occulte
exspiravit, et eam obumbratam misit, usque dum
opus suum perficeret; sed antequam illud ad profectum
duxisset, per praecurrentia signa ipsum demonstravit.
Nam Noe arcam ostendit, Abrahae circumcisionem
dedit, Moysen autem legem docuit,
quatenus motio libidinis, quae sicut serpentis lingua
movetur, per istos confunderetur; et ut diabolus
per animalia hominem deceperat, antequam Sanctus
sanctorum veniret, per animalia in caeremoniis
Dei idem diabolus conculcaretur.

Et haec tria signa, videlicet hostia, circumcisio
et lex, Filium Dei praecurrebant, eaque ipse pati et
finiri in se voluit secundum verba inspirationis prophetarum,
qui et de Deo et de omnibus malis aquilonis
loquebantur, quia quandiu antiquus serpens
contra Deum pugnare vult, sicut etiam in coelo
contra eum pugnavit, homines invadit, eis suadendo
ut et ipsi Deo se opponant, et illud quod oculis et
manibus palpant pro Deo colant, quemadmodum in
Baal et in aliis idolis eis ostendit. Sed ut Deum
nemo comprehendere valet, nec opus ipsius quisquam
ad finem perducere potest, ita nec diabolus
hominem cognoscere valet, nisi prius per suggestionem
ipsius homo ad eum anhelet, et tunc in
nequitia sua multum gaudet, quod opus Dei sic deludendo
vincat. Nam cum hominem operari posse
scutit, necdum cognoscit quid ille operari velit, et
cum eum ad Deum anhelare intellexerit, ita ut ipse
opera sua in Deo ponat, quia per illum creatus est,
mox suggestione sua ad ipsum accedit dicens:
&#171;Cum tu possibilitatem faciendi quae volueris habeas,
quare opus tuum ab alieno quaeris? Et quid
nocebit te, quod opera quae operari potes facis,
cum ille quem creatorem tuum esse dicis, opus
suum ut voluit, fecit?&#187; Et sic suggerendo eum decipit.
Ventus itaque aquilonis suggestionem et persuasionem
istam designat, quia sicut ille domum
totam destruit et evertit, ita et haec diabolica sufflatio
rectos sensus hominis in hanc oblivionem
ducit, ut inspirationis Dei obliviscatur, et ad Deum
suspirare non possit. Spiramen quoque animae illius
quod ad Deum anhelare deberet abscidit, atque ad
peccata quae per corpus suum perpetrare potest
ipsum accendit. In sufflatu etenim hujus fetidae suggestionis
confidit quod animas etiam rationalium
hominum ad se trahere possit, quemadmodum et
vermis in luto jacens, ex suco immunditiae suae
alios vermes procreat. Ipse namque homines in haec
prava et fetentia opera perduxit, quod genua sua
ad Baal et ad reliqua idola flexerunt, ex quorum
ore immundus spiritus sonuit et loquebatur, incesta
opera eos docens. In initio enim a generatione in
generationem populi processerunt, quorum horribiles
mentes propter gustum carnis suae a Deo recesserunt.
Sed tamen, ut praedictum est, per arcam
Deus justitiam protulit, per circumcisionem, quae
velut chalybs erat, mortem vulneravit, ita ut etiam
libido quam serpens exsufflaverat, per illam denudata
sit; per legem vero, quam digito suo scripsit,
illam confudit, hoc revolvens, quod hominem digito
suo fecerat, ministerio hominis, scilicet creatura
quam Deus illi dedit prius praecurrente, de
qua homo munda animalia sumens, hostiam omnipotenti
Deo primum obtulit. Quod autem Abel incoepit,
hoc lex totum perfecit, significans quod
homo qui hostiam de animali de quo alitur offert,
se ipsum hostiam Deo offerat. Et ut sol lunam sibi
subditam tam crescentem quam deficientem habet
ita et Filius Dei verus Sol legem in se habuit, quae
in ipso crevit, cum eam complevit, et quae in ipso
finem accepit, cum se ipsum Deo Patri immolavit.
Et ut per mortem ejus eclipsis solis facta est, qui
iterum per totum mundum effulsit, sic idem Filius
Dei voluit ut homo secundum ipsum luceat, mortem
ejus inspiciendo, et in illa considerando quid
facere debeat. Quemadmodum etiam aratrum cum
jumentis terram evertit, in quam semen magnum
fructum faciens seminatur de quo homines pascuntur,
ita etiam scriptas litteras in praeceptis Dei legalis
populus tenuit, sed fructu illorum saturatus
non est, quia quod in litteris absconditum fuit non
cognoscebat. Filius autem Dei per semina verborum
suorum credentibus revelavit quod carne et
sanguine ipsius saturati vitam habeant, et hoc
idem in divinis secretis absconditum per seipsum
manifestavit.

De innumerabili multitudine fidelium diversis modis
in hac vita tam in exercitiis quam in mortificatione
vitiorum pro honore Dei et sua salute viriliter obcertantium
et diversa pro meritis praemia munere
Dei percipientium.

X. Quod autem quasi alias innumerabiles hominum
imagines per totam australem plagam sicut
nubem in aere fluentem vides, hoc est quod multitudo
credentium qui Filium Dei in ardenti justitia
imitati sunt et imitantur, mentes suas ad coelestia
elevantes, de virtute in virtutem ascenderent et
ascendunt. Quorum alii in capitibus suis velut coronas
ferunt, quoniam isti cum mentes suas sursum
erigunt, justis et sanctis desideriis cordium
suorum animabus suis ornatum supernorum praemiorum
imponunt, quia bona desideria initium
bonae incoeptionis sunt, alii ut palmas valde ornatas
in manibus suis tenent, quoniam victoriam boni
certaminis in operibus suis ostendunt; alii ut fistulas,
id est mercedes, quas in timore et amore
Dei per doctrinam suam promeruerunt; alii, ut citharas,
videlicet praemia durae et angustae viae,
quae ad vitam ducit; alii ut organa, quia multiplices
virtutes, quae in laudibus ad Deum tendunt, in
eis apparent; sonusque eorumdem instrumentorum
quemadmodum dulcis sonus nubium intonat, quoniam
laudes quae in praedictis virtutum dignitatibus
et remunerationibus resonant, exoptabili merito
in virtutibus operantium, mentesque suas ad
coelestia extollentium consonant, quia secundum
quod homines bona in rectitudine facientes promerentur,
mercedes eorum in remuneratione erunt.
Mentes itaque fidelium, ut praefatum est, velut nubes
discurrunt, cum in desiderio animae in quo
beatus homo quaerit a Deo opus quod operetur,
nunquam saturatur, sicut nec rivuli de mari fluentes,
ab inundationibus suis desistunt. Et quoniam
sancta desideria, quae initium omnium bonorum
existunt, ipsis hoc modo ut praefatum est infixa
sunt, Deus cum coelesti militia eos coronat, quia
ipsi ita adhaerent, quod nullo modo ab eo separabuntur.
Ordinatio enim Dei in creaturis primum
designavit quod homo in spiritali vita revivificari
debuit, quia cum in lege quaedam pecora ligari, occidi
ac comburi, eorumque sanguinem spargi praecepit,
quosdam homines sicut nubes currentes, et
ad ipsum respicientes, in amore ejus torqueri, et
occidi, atque sic immolari praemonstravit. Et quoniam
isti ubera virtutum sugunt, quatenus luxuriam
aliaque vitia fugiant, victoriam palmarum ferunt,
cum etiam sanguinem suum effundunt, antequam
per opera infidelitatis ex reti justitiae cadant; sic
duobus modis se cruciantes, videlicet contra corpus
suum pugnando, atque per ordinationem Dei
sanguinem suum effundendo. Unde etiam angelis
qui Deo semper assistunt assimilantur. Qui autem
per doctrinam omnipotentis Dei officium suum
exercent, alios docendo, fistulis sanctitatis resonant,
cum per vocem rationalitatis justitiam in
mentes hominum canunt; sicut etiam verbum dictat,
et sonus resonat, et ut per sonum verbum
auditur, et circumdatur, quatenus audiri possit. Et
ut per fistulam vox multiplicatur, ita in timore et
amore Dei vox doctoris in hominibus multiplicari
debet, ubi fideles congregat, et infideles fugat. Hoc
modo et alii exsurgunt, qui se ipsos contemnunt et
abjiciunt, in virginitatis pudore se constringentes,
voluptatemque saeculi pro poena habentes, atque in
angelicis laudibus perseverant, et sicut aquila in
pleno desiderio cordium suorum ad Deum volant,
similes aurorae quae solem praecedit existentes, et
cum oculis columbinae simplicitatis Deum semper
intuentes. Quapropter et in citharis Deum cui hoc
modo adjuncti sunt, hujusmodi laudes referunt,
quas humana scientia nequaquam explicare potest.
Sed et alii sunt qui innumerabiles virtutes
quemadmodum manipulos in praeceptis Dei ad se
colligunt, atque humilitati reginae virtutum in organis
militant, cum se ipsos quasi ad terram pro
Dei timore et amore prosternunt. Humilitas enim
ipsam imitantibus coelum aperit, eamque negligentibus
illud claudit, ita ut nulla persecutione inimicorum
reserari possit, superbiamque in infernum
dejicit, qui haereditas hominum elatarum mentium
est. Atque cum his qui cum ea militant in coelo
dominatur; quia sicut cum generibus vocum organa
ad sonum laudis convertuntur, ita Deus laudes
hominum ad similitudinem angelorum constituit,
quoniam ut coelestis exercitus in conspectu Dei
superbiam superavit, ita et homines qui se a malis
continent, superbiam in semetipsis semper superant.
Homo namque opus dexterae omnipotentis
Dei, quod ipsa operata est existit, chorumque perditorum
angelorum implebit, et ideo etiam in defensione
bonorum angelorum est. Et in his duobus
ordinibus angelorum et hominum Deus valde delectatur,
videlicet in laudibus angelorum, ac in
sanctis operibus hominum, quia cum his secundum
voluntatem suam omnia perficit, quae sic in aeternitate
praescita fuerant. Angelus autem coram Deo
stabilis est, homo vero instabilis, et ideo convenienter
opus hominis deficit; laudes autem angelorum
non deficiunt. Coelum quoque et terra
Deum tangunt, quoniam per ipsum facta sunt,
et ad gloriam Dei sunt; sed quia homo mortalis
est, divinae revelationes quae prophetis et sapientibus
aliquando manifestantur, velut umbra multoties
obnubilantur. Cum autem homo ex mutabilitate
immutabilis fuerit, tunc claritatem Dei cognoscendo
videbit, et cum Deo permanebit, quemadmodum
David servus meus in voluntate mea
dicit:

Verba David ex psalmo LXII ad idem pertinentia, et
quo sensu accipi debeant.

XI. &#171;Et in velamento alarum tuarum exsultabo;
adhaesit anima mea post te, me suscepit dextera
tua.&#187; Hujus sententiae intellectus hoc modo, accipiendus
est: In defensione protectionum tuarum, o
Deus, gaudebo, cum a gravedine peccatorum liberatus
fuero; et quia desideravit anima mea in bonis
operibus venire post te, idcirco me alta suspiria
trahentem et ad te vociferantem collegit potentia
fortitudinis tuae, quatenus amodo ab inimicis meis
salvus sim. Nam ego opus sum quod operatus es,
quoniam ante antiquitatem dierum in ordinatione
tua habuisti, quod me hoc modo faceres, ut omnis
creatura mihi adesset; et cum me creares, mihi
secundum te operari dedisti, sicut etiam tu me feceras,
unde tuus sum, carnemque immaculatam
sicut te Creatorem decuit induisti, et sic fimbriam
vestimenti tui dilatasti. Quapropter etiam cum
laudibus coelum movisti, illudque cum varietate
omnis ornatus in circumcinctione angelorum circumdedisti,
qui ad plenum mirari non possunt,
cum se velut in circumcinctione cinguli laudum
circumdant, quod hominem sic fecisti, quia cingulo
laudis illius qui coelestem gloriam recusavit,
cum ab ipso evanuit, hominem circumcinxisti,
eumque indumento tuo ita firmasti, ut amodo in
laude non evanescat. Sed et angeli mirantur, quia
de mortali Adam vestimentum tuum tulisti, quod
tamen ideo fecisti, quatenus idem transgressor revivisceret,
et ut divina claritas, quae nulla sciscitatione
experimenti finiri potest, coelesti angelo
claresceret dicens: &#171;In conspectu meo semper es,
et ideo revocatione non indiges, sicut ille qui per
indumentum meum inventus es, quoniam ad plenum
me non negaverat, cum per alium seductus
fuerat. Cum enim similitudinem meam quaesivit
mortalis factus est, unde et per cruciamenta
indumenti mei revocandus erat, ne societas
fraternitatis tuae in ipso periret, quia quamvis
te sine carne, et eum cum carne creaverim,
utrumque tamen virum feci. &#171;Tali modo occulta
Divinitas, quae tota justa est, et quae a nullo
perfecte videtur, nisi quantum se ipsa revelare
dignatur, angelo qui in coelestibus sine casu permanserat
se ostendit. Ipsa namque in comprehensione
dexterae suae plenitudinem hanc habet, ut
nullus, qui cum pupilla oculi fidei ipsam inspicit
pereat, quoniam illi qui eam oculo fidei non inspiciunt,
ab aspectu ipsius evanescunt, sicut et
perditus angelus et ei consentientes perierunt.
Cum enim Deus omnia creasset, omnia etiam bene
ordinavit, illis videlicet praemia meritorum, qui ad
eum aspiciunt; illos autem dijudicando, qui in eum
respicere nolunt, ut praedictum est.

Quia per Verbum sine initio ex Patre ortum omnia
creata, et per idem Verbum in Virgine carnem factum,
homo redemptus sit.

XII. Et haec omnia per Filium Dei incarnatum revelata
sunt, quia qui in eum credunt salvabuntur, qui
vero se ab illo avertunt condemnabuntur, quoniam
ipse non de radice terrae, sed de integra virgine
per voluntatem Patris processit, ante Incarnationem
suam cum Patre omnia creans, post Incarnationem
vero suam hominem quem plasmaverat salvans,
quia formam hominis absque peccato induit et per
hominem quem creaverat redemit; quod nullus alius
facere potuit quam ille qui hominem creaverat.
Nam cum Adam simplex et lucidus filius esset, vigilans
et dormiens exstitit, quatenus per spiritum
saperet, et per somnum caro illius requiesceret, et
sic in immutabilem terram voluptatis ductus est,
ut per spiritum immortalitatem cognosceret, et ne
per exteriorem visum oculorum invisibilia negaret.
Immortalis quidem vita nullam nebulosam lucem
habet, quemadmodum formatus oculus, qui
per modicum tempus videt, quia illi tenebrae iterum
accedunt; et hoc homo patitur, quoniam oculus ipsius
nebulosa pelle obductus est. Et pupilla oculi
visum interiorum oculorum qui carni ignotus est
ostendit; palpebra vero virum carnis qui exterius
funditur demonstrat. In duobus itaque modis scientiae
omne opus hominis perficitur. Scientia namque
interioris visus hominem divina docet, sed hoc caro
prohibet, scientia autem obcaecata nocturnalia opera
secundum visum serpentis operatur, qui lumen
non videt. Unde et ab operibus lucis quoscunque
potest avertit, sicut et in Adam fecit, cum in ipso
lumen vitalis scientiae disturbavit. Scientia quoque
in Adam velut prophetia fuit, et haec usque ad Filium
Dei hominem factum perduravit, ita quod ipse
illam per se illustraret, quemadmodum sol totam
terram illuminat, et quod omnia quae praedicta sunt,
scilicet quae ante legem, et sub lege facta dignoscuntur,
spiritualiter in se complevit, cum se totum
superno Patri obtulit, ut etiam scriptum est.

Verba David ex psalmo CIII ad hoc ipsum spectantia,
et quomodo intelligenda sint.

XIII. &#171;Qui ponis nubem ascensum tuum, qui ambulas
super pennas ventorum.&#187; Hujus sententiae intellectus
hoc modo accipiendus est: Domine Deus,
tu es ille qui facis justa et recta desideria fidelium
esse ascensum tuum, ita ut regnes in cordibus illorum,
et qui etiam itinera tua dirigis super verba
et scripta doctorum, ubi illos excellis, quia sine macula
incedis, nullum delictum in te sentiens. Quapropter
et nubes ascensus tui sunt, quas velut scalam
tibi fecisti, cum per indumentum tuum, o Fili
Dei, eas ascendisti, quod de unica et integerrima
Virgine, cujus claustrum nullus unquam aperuit,
nec tetigit, assumpsisti, quia velut ros in terram, ita
in eam intrasti, nec de radice viri, sed de divinitate
radicatus es, quemadmodum radius solis terram
confovet, ut germen suum proferat. Ex ipsa quoque
sicut in ipsam absque omni corruptione et dolore,
quasi in somno existi, sicut etiam Eva a dormiente
viro sumpta est, quam idem vir sine vulnere cum
gaudio inspexit, et ita etiam unica Virgo Filium
suum in sinu suo cum gaudio amplexa est. Et Eva
non ex semine, sed ex carne viri creata est, quoniam
Deus illam in eadem vi creavit, qua et Filium
suum in Virginem misit, nec Evae virgini et matri,
nec Mariae matri et virgini aliae postmodum similes
inventae sunt. Hoc modo Deus forma hominis se induit,
deitatemque suam cum illa obtexit, quae angelis
in coelo visibilis est, quod habitaculum ejus
existit. Unde etiam et homo, quem in altitudine et
latitudine ac in profunditate formaverat habitaculum
ejus est.

Quia Filius Dei in his quae per carnem gessit vel pertulit,
universa quae et ante legem et in lege de ipso
vel typicis factis significata, vel mysticis verbis praenuntiata
sunt, compleverit; et quod post ascensionem
suam instar duodecim ventorum seu duodecim
signorum coeli, misso Spiritu duodecim apostolos
roborans, et per praedicationem eorum mundum
illustrans omnia in melius convertit.

XIV. Iste Filius Dei incarnatus omnia praeterita
miracula, quae eum praecesserant, in semetipso complevit,
ut supra dictum est. Nam in infantia sua
cum Herodes illusus est a Magis, quaerens eum perdere,
casum antiqui serpentis ostendit, qui coelestia
studebat perturbare. In pueritia autem sua tempus
quod ab Adam usque ad Noe erat demonstravit,
cum contra ignorantiam Adae magnam sapientiam
in se habuit, ita ut eum nulla macula peccati
tangeret, ubi etiam aestimatio diaboli, qui hominem
ex toto perditum esse putabat, per hoc decepta est,
cum nesciret quod Deus humana forma indutus
fuisset. Omnes enim qui eum tunc videbant et audiebant
admirabantur dicentes: &#171;Talia nunquam
vidimus nec audivimus qualia in hoc puero sunt,&#187;
scilicet quod in simplici et in indocta pueritia, magnae
profunditatis sapientia apparet. Haec dicentes
nesciebant eum radicem esse scientiae angelorum et
hominum, nec illum de quo angeli et homines radicati
sunt. Ipse quoque in humanitate sua erexit
illud quod per Adam defecerat, videlicet revelationem
justitiae, quoniam omne opus suum patri suo
ascripsit, et sicut arbor de viriditate radicis grossos
suos profert, ita et ipse in divinitate de qua in humanitate
radicavit, universa opera sua perfecit, quia
ab illa venit, et cum illa absque omni divisione est.
Sed et in carne sua in melius sordida opera hominum
reparavit, et doctrina sua cum inspiratione
Spiritus sancti, sanctitatem eos induit, atque tali
modo velut quodam diluvio dimersos et peccatis
mortuos, ad vitam justitiae revocavit, quemadmodum
et sub Noe praesignatum fuerat. Idem autem
Filius Dei in carne juvenis apparens, tempus a Noe
usque ad Abraham cui circumcisio injuncta est in
se declaravit, quoniam ipse in aquam se mittens,
illamque in corpore suo sanctificans, magnas quoque
virtutes faciens, ostendit, quod homines post
diluvium sanctius quam ante diluvium viventes, atque
incesta quae prius dilexerant repudiantes, ab
injustitia oblivionis Dei cessabant, ita ut nuditas incesti
operis, in confusionem duceretur. Castitas
quippe in eodem Filio Dei luxuriam conculcavit,
atque fune magisterii eam ligavit; ipsamque per
abstinentiam peccatorum sibi servire coegit, quia
ipse Filius Dei omnem justitiam per se ostendens
et docens, eam per abscisionem peccatorum in humanitate
sua perfecit, quemadmodum etiam circumcisio,
quae in uno loco ad confusionem serpentis
facta est, manifestavit. Sed cum deinde carnalia
praecepta, quae per Moysen data sunt, in semetipso
complesset, ligaturam vinculorum caeteraque opprobria
passus, vivaque hostia in cruce pro ovibus
suis factus, a saeculo declinavit, velut dies a nocte
separatur, quia postquam plurima signa fecerat, et
per semetipsum multa occulta miracula ostenderat,
de terra ablatus est. In passione et in morte quoque
sua manifestavit Babylonicam potestatem, cum filii
Israel in captivitatem ducti sunt, sicut et ipse gentibus
ad crucifigendum traditus est. Et tunc discipuli
ejus tristes effecti sunt, sicut et praefati captivi
laetitiam deponentes, organa sua in lugubres voces
mutaverunt. Qui tamen a morte resurgens, discipulisque
in quamplurimis argumentis apparens, reversionem
praefatorum captivorum per hoc notavit.
Atque ubi eosdem discipulos ire in orbem universum
jussit, quatenus credentes baptizarent, et eos
post ascensionem suam infusione Spiritu sancti confortavit,
ne diversis tribulationibus adversariorum
victi succumberent, sed ut illos gloriosis miraculis
superarent, veterem legem carnaliter finitam ipsamque
in spiritualem vitam esse conversam demonstravit.
Eos quoque, quantum capere potuerunt, docebat,
quia eum nondum ut in divinitate sua est videre
valebant, quemadmodum homo qui formam
alterius inspicit, sed tamen animam ejus intueri non
praevalet. Nam cum Pater eum in cor suum unde
exierat, et ubi nunquam deerat retraxit, sicut homo
anhelitum suum in se reducit, omnes exercitus
angelorum, omniaque coelestia arcana eum Deum
et hominem palam videbant. Unde et ipse discipulos
suos illo igne tangebat, de quo in ventre matris
suae conceptus est, fortissimamque vim super
vim leonis, qui bestias non timet, sed capit, in
igneis linguis illis infudit, ne homines vererentur,
sed ut eos caperent. In aliam enim vitam quam
prius non cognoscebant Spiritus sanctus eos mutavit,
spiramineque suo eos ita suscitavit, quod se
homines esse nesciebant. Atque in majore et fortiore
parte ipsos visitavit, quam ullum antea seu
postea visitaret, quoniam prophetae plurima per Spiritum
sanctum loquebantur, multique plurima miracula
post eosdem discipulos faciebant; nullus tamen
eorum igneas linguas videbat. Per hoc etiam
quod exterioribus oculis igneas linguas videbant,
interius sic confortabantur, ut omnis timida motio
periculorum eis ita in venis auferretur, quatenus
in nullo periculo terrorem aut timorem haberent;
quam fortitudinem divina vis ipsis in igneis linguis
infixerat. Omnipotentem enim Patrem decebat, ut
hunc duodenum numerum quem Filio suo conjunxerat
conservaret, quatenus iidem discipuli alios
docerent, quae ab eo audierant. Et sic etiam Deus
firmamentum constituit, et firmitatem ipsius cum
flatibus duodecim ventorum, et duodecim signis
currentium mensium composuit, et ut idem firmamentum
omnia officia sua cum igne perficit, ita et
isti in omnibus miraculis igne Spiritus sancti firmati
sunt, quoniam doctrina eorum ut flatus ventorum
in omnem terram exivit, et ut sol illuxit,
atque martyria ipsorum velut cum austro ardebant.
Menses enim cursum suum cum omnibus illis quae
firmamentum sustentant perficiunt, et Deus cum
veridicis hominibus istis omnia signa sua in catholica
fide complevit, ac decimum numerum, qui homo
est, quem dragma illa significat, quam sapientia
invenit, per Filium suum ad coelestia reduxit.
Sic Unigenitus Dei et Filius Virginis, cujus nomen
est Stella maris, de quo omnia flumina exeunt, et
ad quod iterum redeunt, quemadmodum et de eodem
Unigenito Dei omnes salvationes animarum venientes,
iterum in ipso manent, omnia quae praedicta
sunt, quae ante eum in lege, seu ante legem
fuerunt, per semetipsum perfecit. Omnia quoque in
meliorem statum convertit, ita ambulans super
pennas ventorum, id est in praefatis mirabilibus excellens
facta patriarcharum et verba prophetarum,
ad documenta scriptaque omnium doctorum, atque
in humanitate sua super omnem creaturam quae
homo est volans; omnemque creaturam a Patre suo
in haereditatem accipiens, ut etiam discipulis suis
loquebatur dicens:

Verba Christi in Evangelio de potestate a Patre sibi
tradita loquentis et quomodo intelligenda sint.

XV. &#171;Omnia tradita sunt mihi a Patre meo
(Matth. XI).&#187; Hujus sententiae intellectus hoc modo
accipiendus est: Ego qui Verbum et Filius Dei
sum a Patre meo exivi, a quo mihi tradita sunt
omnia quae ipse praedestinaverat, producens in formas,
quemadmodum verba proferunt cogitationes
quae in corde latent. Ad quem iterum vado Incarnationis
meae dispensatione completa, opere scilicet
quod mihi commisit in eadem aeternitate qua semper
ante aevum cum ipso eram inseparabiliter manens,
qui me propter numerum supplendum quem
constituerat misit. Et sicut in excelsis creandi potestatem,
sic etiam in inferioribus mundi partibus
quod creatum perierat, ab eo reparandi potestatem
accepi. In vera namque Dei praescientia omnia ut
futura erant aeternaliter latuerunt, quae postea per
Verbum suum; scilicet Filium suum creavit; cui
etiam liberandi quae creaverat, ac regendi potestatem
commisit, et sic omnia Filio suo tradita sunt,
qui ante aevum in deitate Patri coaeternus erat, et
consubstantialis.

Quia prophetarum verba ante Incarnationem Domini
obscura et ignota intelligi non poterant; sed Christus
secundum ea vivens in mundo, et haec adimplens
intelligibilia reddiderit, et quod per aquam
baptismi et originale et actualia peccata in fide
Trinitatis abluantur.

XVI. Filius namque Dei ambulabat super pennas
ventorum, quoniam prophetae pennae verborum
Spiritus sancti fuerunt, quia ut Spiritus sanctus eos
inspiraverat, sic ipsa loquendo prophetabant. Atque
in hoc exemplum eidem Filio Dei dederant,
quoniam secundum quod ipsi de eo praedixerant,
ita et ipse in mundo manens faciebat, hominemque
humero suo ad coelos et ad paradisiaca loca ut praefatum
est reportavit. Supernam autem mansionem
et paradisiacum locum Deus hoc modo constituit,
sicut homo qui aedificia subditis suis aedificat. Atque
in haec eadem loca Filius Dei animas fidelium
in praecepto Patris sui a tartareis locis ereptas secum
tulit, ut homo ille facit, qui civitatem suam
cum paucis hominibus primum comprehendit, quam
postea magna multitudine implet. Omnipotens itaque
Deus ante Incarnationem Filii sui haec omnia
praesignaverat, hominique creaturam ad operandum
concesserat; sed solus homo erectus visu suo
sursum ad coelum aspicit, caetera autem animalia
ad terram prona et homini subdita sunt; et sic homo
per rationalem spiritum inexstinguibilis est,
per carnem vero cum vermibus putribilis. Et prophetia
verbis infantium similis erat, quorum verba
intelligi non possunt, sed postquam maturiores
fuerint, tunc verba ipsorum intelliguntur, et sic
ante incarnatum Dei Filium prophetia ignota fuit,
nec intelligebatur, in Christo autem aperiebatur,
quia ipse radix ramorum omnium bonorum existit.
Radix enim primum gramen profert, et gramen
germen, deinde germen ramos, rami vero flores et
flores fructum, et sic etiam et radix Adam ostendit,
gramen patriarchas, germen prophetas, rami sapientes,
flores vero legalia praecepta, fructus autem
Filium Dei incarnatum, qui per aquam fideles
et credentes in remissionem peccatorum reduxit.
Per aquam enim omnem blasphemiam peccatorum
mundavit, quae in Adam surrexit, et quemadmodum
ignis per aquam exstinguitur, ita et originale crimen
ac caetera peccata in lavacro baptismi abluuntur,
et quoniam Spiritus sanctus in aquam venit,
hominem per circumcisionem peccatorum mundavit.
Animam quoque ejus, quae per deceptionem
antiqui serpentis venenosa fuit, sanctificavit, ita ut
illa in communione verae fidei deinceps tabernaculum
ipsius existat. Quapropter de illo qui in baptismo
remissionis peccatorum non abluitur, David
inspiratione mea loquitur dicens:

Verba David ex psalmo CIII, et de his qui in baptismo
per infidelitatem remissionem delictorum non percipiunt,
et de his qui in eo per fidem mundantur.

XVII. &#171;Posuisti tenebras, et facta est nox, in ipsa
pertransibunt omnes bestiae silvae.&#187; Hujus sententiae
intellectus hoc modo accipiendus est: O Deus
et rector, qui omnia juste dispensas, tu posuisti
recto judicio tuo tenebras poenarum ad vindictam
malorum, de quibus etiam erecta est nox, quod
perditio est reproborum, quia dum increduli in tenebris
infidelitatis sunt, tenebras mortis incurrunt.
Et sic deinde aeternaliter in perditionem ruunt, et
in ipsa nocte fidei luce carente pertranseunt omnes
qui feroces sunt in tyrannide, et infructuosi in incredulitate,
quoniam dum infidelitatem non deponunt,
et ad te Deum per gratiam baptismi non currunt,
quasi nunquam fuerint, in oblivionem ibunt.
Sed fidelis ille est qui, deposita tenebrositate incredulitatis,
et fugata nocte aeternae damnationis, pertransit
universos mores bestiales, atque infructuosas
actiones, se ad vitam convertens, quam ille qui
vita est attulit, diabolo quoque renuntians, et in
lavacro baptismi se mundans. Filius enim Dei
discipulis suis hominem in aqua regenerandum esse
evangelizavit, alioquin in coelum non levaretur,
nisi prius per aquam et Spiritum sanctum a peccatis
mundaretur, quia cum homo seminatur ex
patre in matrem missus, et ex ea generatus, in
baptismo inspirationem Spiritus sancti recipit, et
sic etiam particeps sanctitatis fit; infidelis autem
a sanctitate projicitur, et in poenalia loca mittitur.
Verba autem haec fideles devoto cordis affectu percipiant,
quoniam per illum qui primus et novissimus
est, ad utilitatem credentium edita sunt.

VISIO OCTAVA.

Visio brevis de tribus imaginibus, et descriptio status
vel habitus earum, et de ordinibus sanctorum coram
eis apparentibus.

I. Vidi etiam quasi in medio praefatae australis
plagae tres imagines, duas videlicet in quodam purissimo
fonte stantes, circumsepto et ornato superius
rotundo et perforato lapide, velut in ipso radicatae
essent, quemadmodum arbores in aqua interdum
crescere videntur, alteram quidem purpureo,
altera autem candido fulgore ita circumdata, ut eas
perfecte intueri non possem. Tertia autem extra
eumdem fontem supra praefatum lapidem illius stabat,
candida veste induta, ejusque facies tanta claritate
fulgebat, ut ipsa claritas faciem meam reverbaret.
Et coram eis beati ordines sanctorum
velut nubes apparuerunt, quod diligenter intuebantur.

Verba primae imaginis, virtutis scilicet charitatis,
magnificentiam operum suorum in angelis et hominibus,
et in doctrina prophetarum et apostolorum
enarrantis, et excellentiam virtutum sapientiae et
humilitatis summa laude extollentis.

II. Prima autem imago dicebat: Ego charitas
viventis Dei claritas sum, et sapientia mecum opus
suum operata est, atque humilitas quae in vivo
fonte radicavit adjutrix mea exstitit, ipsique pax
adhaeret. Et per claritatem quae ego sum vivens
lux beatorum angelorum fulminat, quoniam sicut
radius a lumine fulget, ita claritas haec beatis angelis
lucet, nec esse debuit quin luceret, sicut nec lux
absque fulgore est. Ego enim hominem scripsi, qui
in me velut umbra radicatus fuit, quemadmodum
umbra cujusque rei in aqua conspicitur. Unde et
vivus fons sum, quia omnia quae facta sunt velut
umbra in me fuerunt, et secundum umbram hanc
homo factus est cum igne et aqua, quemadmodum
et ego ignis et aqua viva sum. Quapropter et homo
in anima sua habet, ut quaeque secundum quod
vult ordinet. Omne autem animal umbram habet,
et quod in ipso vivit, ut umbra in eo hac et illac
vadit, et cogitationes in rationali animali sunt, in
brutis autem animalibus non, quoniam illa tantum
vivunt et sensus habent quibus cognoscunt quid
fugere, vel quid appetere debeant; sed tantum anima
a Deo spirata rationalis est. Claritas quoque
mea prophetas obumbravit, qui per sanctam inspirationem
futura praedixerunt, ut in Deo omnia quae
facere voluit antequam fierent umbra fuerunt; sed
rationalitas cum sono loquitur, et sonus velut cogitatio
est, et verbum quasi opus. De umbra autem
hac scriptura Scivias processit per formam
mulieris, quae velut umbra fortitudinis et sanitatis
erat, quoniam vires istae in ea non operabantur.
Vivens itaque fons Spiritus Dei est quem ipse in
omnia opera sua dividit, quae etiam ab ipso vivunt
vitalem vitam per eum habentia quemadmodum
umbra omnium in aqua apparet, et nihil est quod
manifeste hoc videat unde vivit; sed tantummodo
illud sentit per quod movetur. Et ut aqua illud
quod in ipsa est fluere facit, sic et anima vivens
spiraculum est, semper in homine manens, eumque
sciendo, cogitando, loquendo et operando quasi
manare facit. In umbra quoque hac sapientia
aequali mensura omnia metiebatur, ne aliud pondere
suo aliud excederet, et ne etiam aliud ab alio
in contrarium moveri posset, quoniam ipsa superat
et constringit, omnem diabolicae artis malitiam,
quia ante initium omnium initiorum fuit, et post
finem eorum in fortissima vi sua erit, nec ullus
resistere valebit. Nam nullum in auxilium suum
vocavit, nec ullius eguit, quoniam prima et novissima
fuit, nec ab ullo responsum accepit quia prima
et cunctarum rerum institutionem operata est.
Et in se ipsa, et per se ipsam constituit omnia pie
et leniter, quae etiam a nullo inimico destrui poterunt,
quoniam inceptionem et finem operum suorum
excellenter vidit, quae omnia pleniter composuit,
ita ut etiam omnia per ipsam regantur. Ipsa quoque
opus suum inspexit quod in umbra aquae vivae in
rectam constitutionem ordinavit, cum etiam per
hanc praedictam et indoctam muliebrem formam
quasdam diversarum rerum naturales virtutes, quaedamque
scripta vitae meritorum nec non et quaedam
alia profunda mysteria aperuit, quae illa in vera
visione videns valde debilitata est. Sed ante omnia
haec sapientia verba prophetarum, verbaque aliorum
sapientium, nec non et Evangeliorum in vivo fonte
hauserant, aeque discipulis Filii Dei commiserat,
quatenus flumina vivae aquae per illos in totum orbem
diffunderentur, quibus homines velut in rete
ducti ad salvationem reducerentur. Fons utique
saliens viventis Dei puritas est, et in ipsa claritas
ejus resplendet, in quo splendore Deus cum magno
amore omnia complectitur, quorum umbra in salienti
fonte apparuit, antequam Deus ea in formis
suis prodire jussisset. Et in me charitate omnia
resplenduerunt, splendorque meus formationem rerum
ostendit, sicut umbra formam indicat, atque in
humilitate quae adjutrix mea est, per jussionem
Dei creatura processit, in eademque humilitate Deus
ad me se reclinavit, quatenus arida folia quae ceciderant,
in ea beatitudine relevaret, qua omnia quae
vult facere potest, quoniam illa de terra formaverat,
unde et post casum ea liberavit. Nam homo pleniter
factura Dei est qui coelum respicit et terram
dominando conculcat, et omnibus creaturis imperat,
quia per animam altitudinem coeli aspicit. Quapropter
et per illam coelestis est, sed per visibile
corpus terrenus existit. Deus itaque honinem in
imis jacentem in humilitate collegit contra illum
qui in confusione de coelo projectus est, quoniam
cum antiquus serpens per superbiam scindere vellet
angelorum concordiam, Deus ipsam forti potentia
sua tenuit ne per rabiem illius laceraretur. Satan
enim in altis gloriam magnam habens in se
computavit se posse facere quaecunque vellet, ne
ob hoc gloriam siderum perdere, sed omnia habere
volebat, et ideo cum ad omnia inhiaret, perdidit
totum quod habebat.

Quod quaecunque Deus operatus est in charitate, humilitate
et pace perfecerit, et expositio praescriptae
visionis sub imaginibus harum trium virtutum
ostensae.

III. Iterumque vocem de coelo ad me dicentem
audivi: Omnia quae cunque Deus operatus est, ea
in charitate, in humilitate ac in pace perfecit, quatenus
etiam homo charitatem diligat, humilitatemque
apprehendat, pacem quoque teneat, ne cum illo
in interitum vadat, qui virtutes istas in primo ortu
suo subsannabat. Nam vides etiam quasi in medio
praefatae australis plagae tres imagines, duas videlicet
in quodam purissimo fonte stantes, circumsepto
et ornato superius rotundo et perforato lapide,
velut in ipso radicatae sint, quemadmodum
arbores in aqua interdum crescere videntur, quae
in fortitudine ardentis justitiae tres virtutes in nomine
sanctae Trinitatis sunt, quarum prima est
charitas, secunda humilitas, tertia pax. Charitas
quidem et humilitas in purissima divinitate, de qua
flumina beatitudinis fluunt existunt, quia hae duae
virtutes ad liberationem et erectionem hominis, qui
in imis peccatorum depressus jacebat, unicum Dei
Filium per totum orbem terrae diffamatum demonstrant,
cum corpus ejus in cruce perforatum et
sepultum mirabili potentia divinitatis surrexit, lapidemque
fortitudinis et honoris se esse ostendit,
quoniam omnia miracula quae idem Filius Dei in
mundo gessit ad gloriam Patris sui reduxit. Nec
eaedem virtutes a divinitate separatae sunt, sicut
nec radix ab arbore secernitur, quia Deus charitas
existens, in omnibus operibus et judiciis suis humilitatem
tenet. Charitas enim et humilitas cum
eodem Dei Filio ad terras descendentes, eum ad
coelos redeuntem reduxerunt. Altera quidem purpureo,
altera autem candido fulgore ita circumdata,
ut eas perfecte intueri non possis, quod designat
charitatem in coelesti amore velut purpuram
ardere, humilitatem vero terrenas sordes in candore
rectitudinis de se excutere. Quod quamvis
mortali homini difficile sit per omnia imitari quandiu
vivit in carne, Deum tamen super omnia diligere,
et se in omnibus humiliare propter mercedem
aeternorum non negligat. Quod autem tertia
imago extra eumdem fontem supra praefatum lapidem
illius stat, hoc est quod pax quae in coelestibus
manet etiam terrena negotia, quae extra coelestia
sunt defendit, quia ipsam Filius Dei verus
angularis lapis existens attulit, cum totum mundum
nativitate sua illuminavit, et cum ipsum angeli in
laudabili carmine suo Deum et hominem cognoverunt.
Ejusque facies tanta claritate fulget, ut ipsa
claritas faciem suam reverberet, quoniam pax, quae
per Filium Dei surrexit, non ita ut in supernis est,
in terrenis teneri potest, quia cum coelestia in stabilitate
unanimitatis semper sint, terrena in titubatione
hac et illac projecta multotiens immutantur.
Sed tamen homo, qui opus Dei est, ipsum laudabit,
quoniam anima hominis in laude erit, ut angelus
est, quia dum homo in saeculo vivit, terram colit
quomodo vult et quomodo desiderat, Deumque
ostendit, quoniam secundum illum signatus est. Et
coram eis beati ordines sanctorum velut in nube
apparent, quos diligenter intuentur, quia per charitatem
et humilitatem ad gloriam supernae celsitudinis
pervenitur, cum mentes fidelium quasi nubes
de virtute in virtutem fluunt, ubi etiam illos charitas
et humilitas diligenti examinatione et tuitione
considerantes, ad desideria supernorum strenue et
leniter accendunt. Nam charitas ornatrix operum
Dei est, quemadmodum annulus per nobilem lapidem
ornatur; humilitas autem in humanitate Filii
Dei aperte se manifestavit, qui de integra stella
maris surrexit. Et ipse casum primi hominis non
extimuit, nec expulsio primi hominis eum exterruit,
quoniam nullum peccatum ipsum tetigit, quia
totus in divinitate radicatus fuit, sed quidam qui
eum videbant et cum eo ibant exaruerunt, et velut
arida folia ceciderunt. Ipse tamen in locum eorum
alios germinare fecit, nec ullius hominis consilium
habuit, quomodo inimicos suos superaret, qui ab
eo voluntate propria ceciderant. Sed et otiosus non
erat sicut primus homo in casu suo a bonis operibus
vacabat, quoniam in gloriosiorem vitam, quam
prius positus fuisset, hominem renovabat, nec in
sedem superbiae se reclinavit, quemadmodum diabolus
qui hominem cum pestilentia inobedientiae
decepit, timoremque non habuit, quomodo hominem
illi auferret, quia caput ejus valida fortitudine
conterendum praescivit. Praedictis quoque virtutibus
Ecclesia exornata et dotata in cubiculum regis
ducebatur, ut scriptum est:

Verba David ex psalmo XLIV Ecclesiam vario virtutum
cultu decoratam commendantia.

IV. &#171;Astitit regina a dextris tuis in vestitu deaurato
circumdata varietate.&#187; Hujus sententiae
intellectus hoc modo accipiendus est: O Fili Patris,
in desponsatione catholicae fidei astitit Ecclesia
prosperitati supernorum desideriorum dotata humanitate
tua, quae rubore sanguinis tui perfusa est,
circumamicta quoque multiplicibus virtutibus, quas
de domo patris tui tulit, cum in amplexus dilectionis
tuae se posuit. Ista quippe desponsatio per voluntatem
omnipotentis Dei processit, qui illam cum
fulgenti opere perfecit, ubi a summo usque ad
imum hominem collegit, quem indumento justitiae
decoravit, cum Filius Dei pro redemptione hominis
in carne pati voluit. Homo enim opus dextrae Dei
est, per quem ipse vestitus et vocatus ad regales
nuptias est, quas humilitas fecit, cum Deus altissimus
in ima terrae respexit, et ecclesiam de communi
populo collegit, quatenus ille qui ceciderat per poenitentiam
resurgeret, seque in sanctis moribus
renovaret varietate virtutum quasi viriditate florum
adornatus. Superbia autem semper corrupta est,
quia unamquamque rem comprimit, dividit et abstrahit;
humilitas vero nulli quidquam rapit seu
abstrahit, sed omnia in charitate retinet, et in ipsa
Deus ad terras se reclinavit, atque omnes virtutes
per ipsam collegit. Virtutes namque ad Filium Dei
tendunt, sicut virgo virum repudiando Christum
sponsum suum vocat, ipsaeque humilitati adjunctae
sunt, cum eas ad nuptias Regis perducit. Verba
haec fideles devoto cordis affectu percipiant, quoniam
per illum qui primus et novissimus est ad
utilitatem credentium edita sunt.

VISIO NONA.

Visio de duabus imaginibus mirabili claritate fulgentibus,
et descriptio habitus earum; et de tenebris
totam occidentalem aedificii plagam occupantibus
et de igne cum sulphure et aliis tenebris
usque ad medium septentrionalis plagae se incurvante.

I. Deinde prope septentrionalem angulum qui versus
orientem respiciebat vidi imaginem cujus facies
et pedes tanto fulgore radiabant, ut idem fulgor visum
meum reverberaret. Vestem autem quasi ex
albo serico induerat, et viridis coloris desuper tunicam
habebat, quae diversis margaritis ubique ornata
apparebat, atque velut in auribus, inaures, in
pectore monilia, in brachiis vero armillas portabat,
quae omnia velut ex purissimo auro erant, pretiosis
lapidibus ornata. Sed quasi in medio ejusdem septentrionalis
plagae vidi aliam imaginem erectam
stantem, formamque mirabilem habentem, in cujus
summitate ubi locus capitis ejus esse debebat,
tanta claritas fulgoris radiabat, ut idem fulgor visum
meum repercuteret. In medio autem ventris
ipsius caput hominis capillos canos, barbamque habens
apparebat, et pedes ejus similitudinem pedum
leonis imitabantur. Sed et sex alas habebat, quarum
duae ab humeris sursum ascendentes, et se recurvantes
ad invicem se conjungebant, praedictamque
claritatem tegebant; duabus autem a praefatis humeris
usque ad verticem supradicti capitis deorsum
se extendentibus; duabus vero a lumbis ejusdem
imaginis usque ad talum pedum ipsius descendentibus,
et se aliquantulum quasi ad volandum
expandentibus, reliquo corpore velut piscium et
non volatilium pennulis per totum velato. Et in
duabus alis quae se ad verticem praefati capitis extendebant,
quinque specula apparebant, quorum
unum in summitate dextrae alae erat, in quo scriptum
videbatur, Via et veritas, et unum in medio
ejus in se scriptum habens: Ego ostium omnium
arcanorum Dei sum, unumque in fine ipsius in quo
scriptum continebatur: Ostensio omnium bonorum
existo, atque in summitate sinistrae alae unum erat
in se scriptum continens: Speculum sum in quo
intentio electorum consideratur, et unum in fine
ejusdem alae scriptum habens: Nuntia nobis si tu es
ipse qui regnaturus es in populo Israel. Et imago
haec dorsum ad aquilonum verterat. Per totam autem
occidentalem plagam velut teterrimas tenebras
fumigantes aspiciebam, sed prope angulum eidem
plagae qui versus septentrionem erat, nigerrimus
ignis cum sulphure et densissimis tenebris ebulliens
fere usque ad medietatem septentrionalis
partis se recurvando extendebat. Audivique vocem
de coelo mihi dicentem.

Quia prima duarum imaginum sapientiam insinuet,
et multifaria pulchritudino habitus ejus universa
creaturae genera quam Deus in diversis rerum naturis
et speciebus condidit significet.

II. Omnipotens Deus, qui per sapientiam omnia
condidit, mirifica opera sua diversis significationibus
aperit, atque in donis suis mirabilis existens,
ea unicuique creaturae secundum quod vult dividit.
Hominem quoque ad beatitudinem supernorum reducere
volens, ei in mirabilibus figuris haec quae in
coelestibus, et quae in terrestribus, et quae in infernalibus
mansionibus sunt, prout vult congrue demonstrat.
Unde prope septentrionalem angulum,
qui versus orientem respicit, vides imaginem cujus
facies et pedes tanto fulgore radiant, ut idem
fulgor visum tuum reverberet, quoniam ubi stultitia
finitur et justitia oritur, sapientia verae beatitudis
manifestatur, cujus initium et finis humanum
intellectum superant, quia eadem luce praescientiae
qua principium operis sui inspexit, eadem
et finem ejus praevidit. Vestem autem quasi ex
albo serico induit, quoniam hominem in candore et
suavitate dilectionis amplectens, etiam Filium Dei
in decore virginitatis incarnatum ostendit et quomodo
hoc fieret homini ignotum est, sed sola divinitas
hoc novit. Et viridis coloris desuper tunicam
habet, quae diversis margaritis ubique ornata apparet,
quia etiam exteriores creaturas, scilicet in
aere volantes, et in terra ambulantes, seu reptantes,
ac in aquis natantes, quorum spiritus cum
carne deficiunt, sapientia non abjicit, sed eas vegetat
et retinet, quoniam servitium homini impendunt,
et ab eis pascitur, et etiam ipse velut ornatus
in margaritis ejusdem sapientiae existunt, cum
naturam suam non excedunt ut homine multoties
rectam sibi institutam viam transgrediente. Atque
velut in auribus inaures, in pectore monilia, in
brachiis vero armillas portat, quae omnia velut ex
purissimo auro sunt, pretiosis lapidibus ornata,
quoniam omnes creaturae illi obediunt, praeceptorumque
ipsius recordantur. Unde etiam opera ejus
comprehensione plenitudinis ita muniuntur, ut nulla
creatura ita imperfecta sit, quod ei quidquam
in natura sua desit, quin plenitudinem totius perfectionis
et utilitatis in se habeat; et sic omnia
quae per sapientiam processerunt in illa quemadmodum
purissimus et elegantissimus decor sunt,
splendidissimo quoque fulgore essentiae suae lucentia.
Homo etiam complens praecepta mandatorum
Dei, vestis candida et suavis sapientiae est, virideque
indumentum per bonam intentationem et viriditatem
operum multimodis virtutibus ornatorum,
auriumque illius decor, cum se ab auditu malarum
susurrationum, avertit, pectoris ejus munitio,
cum illicita desideria negligit, brachiorum
quoque ipsius honor fortitudinis est, cum a peccato
defendit, quia omnia haec ex puritate fidei oriuntur,
profundissimis donis sanctis Spiritus, justisimisque
scripturis doctorum decorata, ubi fidelis
homo bonis operibus illa perfecit.

Quod altera imaginum omnipotentem Deum designet,
et quid claritas in loco capitis, quid hominis
caput in medio ventris ejus apparens, quid
etiam pedes ejus similitudinem pedum leonis habentes exprimant.

III. Sed quasi in medio ejusdem septentrionalis
plagae vides aliam imaginem, erectam stantem,
formamque mirabilem habentem, quae contra fortitudinem
injustamque aestimationem antiqui serpentis,
omnipotentem Deum designat, in majestate
sua invincibilem et in virtutibus suis mirabilem,
quoniam profunditatem mysteriorum ejus nullus
ad finem perducere potest. In cujus summitate, ubi
locus capitis ejus esse deberet, tanta claritas fulgoris
radiat, ut idem fulgor visum tuum repercutiat,
quia excellentiam divinitatis, quae omnia illuminat,
nullus dum mortali corpore gravatur
videre potest, cum nec angeli aspectui ejus semper
assistentes ipsum ad finem perducere valeant,
eum inspicere assidue desiderantes, quoniam Deus
claritas illa est, quae nec esse incoepit nec finietur.
In medio autem ventris ipsius caput hominis capillos
canos barbamque habens apparet, significans
quod in perfectione operum Dei antiquum consilium
ad salvationem hominis fuit, magnam dignitatem
rectitudinis in se ostendens, quam nemo dinumerare
nec comprehendere potest, quemadmodum
initium et finis rotae quae aequalem circulum
habet, ab homine discerni non praevalet. Nullus
enim homo illud finire potest, quod angeli comprehendere
nequeunt, quia aeternitas ante ipsos aequaliter
volendo et perficiendo fuit, nec illius rei eguit
quoniam semper plena fuit. Unde et idem caput
formam humani capitis habet, quia Deus hominem
ad imaginem et similitudinem suam fecit, et
potestatem operandi illi dedit quatenus quod bonum
est operaretur, Creatoremque suum laudaret,
nec illius oblivisceretur. Deo etenim nullus similis
est, nec esse potest; sed qui illi assimilari voluit
deletus est, quia hoc esse non debuit. Cum autem
Deus virtutem suam potenter ostendere voluit, in
alvum Virginis respexit, et sicut in die septimo ab
omni opere suo requievit, hominemque deinde operari
instituit, ita et Filium suum in utero Virginis
requiescere fecit cui et omne opus suum commisit.
Nam Spiritus sanctus leni calore suo carnem Virginis
absque omni incendio motus carnalis viri tetigit,
quemadmodum ros super gramen leniter cadit,
ita ut flos scilicet Filius Dei in carne ejusdem
Virginis formam hominis assumeret, qui etiam
multa tolerantia propter hominem crimina ejus
sustinuit. Nam in circumcisione sua per baptismum
hominem purgandum designavit, et in passione
ac in morte sua illum de criminalibus peccatis
redimendum, ac in ascensione sua ipsum coelesti
regno associandum demonstravit, atque his modis
numerum beatorum usque ad tremendum tempus
judicii complebit. Et pedes praedictae imaginis
similitudinem pedum leonis imitantur designantes
quod Deus divinitatem suam hominibus quandiu
mortales sunt abscondit, quibus tamen in legalibus
praeceptis, et in aliis creaturis plurima bona ostendit.
Quae tandem omnia per Filium suum velut
cum pedibus leonum ad se trahet, et examinabit,
ita ut tota terra concutiatur, et firmamentum evertatur,
et mortalis homo sic finem habens, rationem
de operibus suis reddat, ubi et Filium Dei immortalem
videbit.

Quomodo sex alis eadem imago circumamicta apparuerit,
et quid figurent eaedem alae.

IV. Sed et sex alas habet, quae sex dierum opera
sunt, in quibus homo Deum invocando laudat, et
seipsum adjutorio Dei procurat; quarum duae ab
humeris sursum ascendentes, et se recurvantes ad
invicem se conjungunt, praedictamque claritatem
tegunt, quae dilectionem Dei et proximi ostendentes,
et se per fortitudinem bonorum operum sursum
erigentes, rigore deposito, necessitati proximorum
condescendunt. Mysteria etiam arcanorum
Dei comprehendunt, quoniam et eaedem alae etiam
coelestem militiam supernorum spirituum manifestant,
quos Deus ad vultum suum posuit, eos specula
miraculorum suorum constituens, cum vultum
ipsius inspiciunt, quem tamen nulla celebritate
laudis, nec ullo termino ad finem perducere
valent. Duabus autem alis a praefatis humeris usque
ad verticem supradicti capitis deorsum se extendentibus,
vetus et novum testamentum significatur,
quae fortitudinem praeceptorum Dei portant,
et se ad antiquum consilium declinando extendunt,
cum in veteri testamento prophetae Filium Dei praedixerunt,
quem in novo filii Ecclesiae per devotionem
fidei susceperunt. Ipse etiam potestatem Dei
declarat, quae possibilitatem creandi et faciendi qui
vult habet, quemadmodum et avis expansis alis
suis in altitudinem, in latitudinem et in profunditatem
volat, quoniam et Deus omnia coelestia secreta
in recto itinere constituit, ita ut eorum splendor
nunquam cesset, et in veritate ipsius nunquam
finem habeant, sicut nec veritas umbram falsitatis
habet. Alis vero duabus a lumbis ejusdem imaginis
usque ad talum pedum ipsius descendentibus, et
se aliquantulum quasi ad volandum expandentibus,
praesens saeculum et futurum ostenditur, ubi in
praesenti generatio praeterit et alia succedit, et ubi
in futuro stabilitas indeficientis vitae adveniet, cum
circa finem mundi idipsum manifestabitur, terroribus
et prodigiis quamplurimis eumdem finem velut
volando praecurrentibus. Et lumbis ingluvies
gutturis diabolici gustum peccatorum et carnalium
desideriorum immittit, ubi cibi descendunt et emittuntur,
et ubi carnis concupiscentia in peccatis
crescit; sed divina protectio eos defendit, et castitatem
cum erectione bonorum operum ipsis tribuit.
Nam Deus incestos actus qui per motum linguae
serpentis in primis hominibus surrexerunt,
postea per hominem unum constrinxit, qui potentibus
alis virgineae naturae, officium luxuriae in
mentibus hominum contra carnis jura contrivit.

Quid significet quod haec eadem imago toto corpore
pennulis piscium et non pennis volucrum velata
videtur; et quod Dei Filius, diabolo nesciente,
mundum per carnem intraverit, et ad quid Pater
illum tantas passiones sustinere voluerit.

V. Unde et reliquo corpore velut piscium et non
volatilium pennulis per totum velato designatur
quod sicut forma piscium formae volatilium dissimilis
existit, et ut occultum est quomodo pisces nascantur,
et qualiter crescant et aquae in quibus vivunt
festinum cursum habent, et pisces etiam cum
ipsis festinanter fluunt, ita quoque et Filius Dei totus
in sanctitate natus est, et in aliena natura, scilicet
ab aliis hominibus separatus, in justitia totus
sanctus fuit, in qua et hominem expansis alis omnium
bonorum operum in coelum reportavit, sicut
et in antiqua lege per signa sacrificiorum multoties
praesignatum fuerat, et ut per ipsum in virginea
natura deinde completum est. Mox enim ut
Adam noxiale pomum comedit, gustum in peccatis
concepit, ita ut peccare posset. Quapropter et paradisiaca
gloria ab ipso recessit, et in exsilium missus
est. Statim quoque diabolus luxuriam adversus
Deum protulit, et nativitatem hominum cum
impudica confusione evertit, atque in dolo suo cogitabat,
quod homo qui in tantis sordidus esset, regnum
coelorum intrare non posset quoniam fornicationis
non esset populus Dei, nec ipse Deus eorum.
In spurcitiis namque motus carnis diabolus
valde gaudebat, et intra se dicebat: &#171;Ego hominem
de glorioso loco suo dejeci, eumque in maximas
sordes misi, et ideo nulla pars Deo in illo est,
quia ipse totus mundus nullam sordiditatem vult
nec recipit. Quapropter et homo in loco meo remanebit.&#187;
Sed Deus antiquum serpentem celavit
quomodo hominem liberare vellet, et spurcitias
quae per dolum illius ebullierant, per Filium suum
abluit, et vulnera quae homini luxuria inflixerat
per illum delevit. Istud Deus in medio potentiae suae,
in qua ante omnia initia fuit, et in medio noctis
infernalis putei fecit, sicut et in medio noctis per
angelum percutientem signaverat, in medio videlicet
potentiae suae quoniam potens erat facere quaecunque
voluit; atque in medio noctis, cum antiquus
inimicus superba opinione putabat quod homines
cepisset sicut vellet, et ita tantam multitudinem
hominum possedisset, quasi eos in medio
cordis sui haberet: tunc Filius Dei, ut praefatum
est, diabolo nesciente, occulte venit, atque humanitate
sua hamum illius quo homines capiebat confregit,
quem etiam devictis hostibus suis pro signo
triumphi in vexillum crucis suspendit, et Patri suo
cum omni militia coelestis exercitus ostendit. Unde
et idem exercitus canticum novae laudis elevabat,
gaudens quod tam magna multitudo beatarum
animarum a tam truculenta captivitate liberata esset,
quia praedictus Dei Filius eas in locum beatitudinis
collocaverat.

Et quare omnipotens Deus unicum Filium
suum qui nullum debitum in peccatis habuit, tantas
passiones pati permisit? Idcirco videlicet, ne
antiquus deceptor ullam occasionem adversus
Deum haberet, quia homo illi libenter consenserat,
et quoniam praecepta illius per omnia secutus
fuerat. Si enim homo peccator pro aliis hominibus
occideretur, malignus spiritus diceret quod ille
nullum liberare posset, quoniam de propriis peccatis
arguendus esset, in quibus ei consensisset,
quapropter et nullam possibilitatem haberet, ut et
sibi et aliis funem captivitatis abstraheret. Unde
vivens Deus Filium suum dedit, cujus forma similis
formae Adae fuit, quatenus per indumentum humanitatis
suae hominem redimeret.
De quinque speculis in diversis locis duarum mediarum
alarum ejusdem imaginis apparentibus,
quid designent, et quomodo scriptura quae in eis
ostensa est intelligenda sit.

VI. Et in duabus alis quae se ad verticem praefati
capitis extendunt, quinque specula apparent, quia
in Veteri et Novo Testamento, quae ad dignitatem
antiqui consilii respiciunt, quinque luminaria diversorum
temporum ostenduntur; primum videlicet in
Abel, secundum in Noe, tertium in Abraham, quartum
in Moyse, quintum in Filio Dei, quae omnia
hominibus ad viam veritatis lucent; cum etiam ipse
Filius Dei clausuram coelestium gaudiorum per passionem
suam aperuit. Quorum unum in summitate
dextrae alae est, in quo scriptum videtur: Via et
veritas; quod alta mysteria miraculorum Dei designat,
quae nullus hominum per scientiam suam plenarie
comprehendere valet, nisi quantum in circulo
fidei capit, sicut nec umbra in speculo quidquam
plus operatur quam ei per formam demonstratur,
et quae ad salutem populorum viam justitiae ac
veritatem rectitudinis ostendunt, quatenus homo
Deum timens, ad coelestia perveniat; velut etiam
opera et finis Abel declarant. Et unum in medio
ejus in se scriptum habet: Ego ostium omnium arcanorum
Dei sum; quoniam in perfectione salutaris
defensionis manifestatio secretorum Dei declaratur,
ostendens quod omnipotens Deus in latitudinem
totius creaturae miraculis suis se expandit; sicut
etiam a primo homine usque ad novissimum multiplicia
signa miraculorum perficit, videlicet prophetando,
nuntiando, et faciendo, nec in his cessabit,
donec omnia quae facturus est compleat, quemadmodum
nec in prima creatione creaturae requievit,
antequam ex toto eam compleret, sicut et in Noe
variis signis praefiguravit. Unumque est in fine
ipsius, in quo scriptum continetur: Ostensio omnium
bonorum existo, quia in fine isto finis diabolicae
irrisionis est praemonstratus, atque ortus cunctorum
bonorum praefiguratus, designans etiam quod
Filius Dei formam hominis de simplici virgine esset
assumpturus, et omnia bona per se completurus.
Quod et liber vitae denuntiat, qui nunquam delebitur,
in quo etiam coelestis Jerusalem cum omnibus
virtutibus suis descripta est, quas nullus enarrare
valet; sicut nec mirabilia Dei quispiam ad finem
perducit, quae etiam omnia Abraham in circumcisione
quam praecepto Dei complevit, fideliter praemonstravit.
Atque in summitate sinistrae alae unum
est in se scriptum continens: Speculum sum, in
quo intentio electorum consideratur, quoniam in initio
justitiae cum superna defensio per virtutem electorum
suorum iniquitatem opprimeret, tam simplex
et pura devotio illorum apparuit, ut diabolicis
artibus resisterent, et se vivum holocaustum Deo
offerrent. Quapropter et Satan retrorsum projectus,
Deum tam fortem super inimicos suos cognovit, ut
etiam in profundo inferni exterritus, eum per omnia
contremisceret. Unde et multi, qui in parte
aquilonis per montiferum pomum dormiebant, in
speculo timoris Dei per poenitentiam evigilaverunt,
scilicet homicidae, adulteri, raptores, mendaces ac
alii quique peccatores Deum exorantes, quatenus
eos ab antiquo hoste liberaret. In poenitentia namque
istorum Deus valde laudatur, quoniam omnes
ordines poenitentium et fidelium hominum Deum in
potestate sua magnum cognoscunt, qui eos sic liberat,
et peccata eorum delet. Quapropter et in eis
valde delectatur, qui cum velut nox in peccatis
mortales fuissent, quasi purum diem per poenitentiam
illos fecit. Unde et multo plus eum diligunt,
a diabolo sic erepti, quam si ereptione per poenitentiam
non indiguissent, nec deinceps ab amore
ejus torpescent. Itaque timor Dei omnibus tam electis
simplicibus et innocentibus quam peccatoribus
necessarius est, quoniam eos oportet timorem Dei
prius habere quam amorem ejus gustent, et ideo
etiam in praefato speculo intentiones ipsorum velut
scriptura apparent, quas Deus semper inspicit. Et
unum in fine ejusdem alae scriptum habens: Nuntia
nobis si tu es ipse qui regnaturus es in populo Israel,
quia ubi Vetus Testamentum finitum est, et novum
incoepit, Unigenitus meus apparuit, qui Satan in
inferiorem puteum inferni velut lapidem submisit,
ita quod in nullo ventoso flatu voluntatis suae spirare
poterit, ut prius fecit, in quo facto idem Filius
meus electis suis aeterna praemia demonstravit,
quemadmodum ad Moysen locutus sum dicens:

Verba Dei in Exodo loquentis ad Moysen, &#171;Ostendam
tibi omne bonum,&#187; et quomodo de Incarnationis
Dominicae mysterio accipienda sint.

VII. &#171;Ostendam omne bonum tibi, et vocabor in
nomine Domini coram te, et miserebor cui voluero,
et clemens ero in quem mihi placuerit.&#187; Rursumque
ait: &#171;Non poteris videre faciem meam, non
enim videbit me homo et vivet.&#187; Et iterum:
&#171;Ecce, inquit, est locus apud me, stabis super petram.
Cumque transibit gloria mea ponam te in
foramine petrae, et protegam te dextera mea donec
transeam, tollamque manum meam, et videbis
posteriora mea (Exod. XXXIII).&#187; Hujus sententiae
intellectus hoc modo accipiendus est: Ego qui Dominus
cunctorum sum, quoniam per memetipsum
sum, tibi qui puro corde me colis, aeternae vitae
beatitudinem quae omne bonum est ostendam. Vocaborque
Dominus coram te, qui creator omnium
creaturarum sum, cum tu Israel tunicam Filii mei
videris, quam Adae promisi, quando eum nomine
suo vocavi, et quando tenebrosam vestem illi dedi,
quia tenebrosus erat. Ob hoc etiam nullus hominum
peccatis hominum gravatus vultum meum videre
potest, quandiu mortalis existit, quoniam per suggestionem
diaboli de nigredine aquilonis niger est,
et sicut quaeque lucida ab aquilone aversa sunt, sic
claritas verae lucis ab Adam secessit, cum per consilium
antiqui serpentis ad aquilonem respexit.
Proinde quia mortalium nemo gloriam meam perfecte
intueri potuit, per prophetas meos loquendo
miracula mea ostendi, qui in umbra loquebantur,
quae de luce formabatur, quae etiam obscurior luce
sua erat, sicut omnis umbra obscurior substantia
sua est de qua procedit. Sol quoque et luna atque
omnia sidera homini obnubilata erant, ita ut nudam
claritatem illorum videre non posset; atque omnia
ventorum spiramina illi ad videndum obtecta erant,
et ideo quasi in umbra dicebatur, ut praedictum
est: &#171;Nuntia nobis si tu es ipse qui regnaturus es
in populo Israel.&#187; Nam Spiritus sanctus in populo
suo prophetando protulit, quod per primam vocationem
qua Adam vocatus est praefiguratum erat,
quod liberator hominum venturus esset. Tunc Filius
Dei humanitate indutus venit, cujus claritatem
divinitatis homines videre non poterant, cum eum
quasi alium hominem inspicerent; sed tamen ipse
in alia via quam homines viverent, scilicet sine
gustu peccati, eis se ostendebat, sic autem ut comederet,
biberet, dormiret et se vestiret, nullam maculam
delictorum habens. Judaei vero aliique multi
ipsum videntes, Filium Dei esse dubitabant, atque
in hoc scientiam suam obnubilabant, nec mirabilia
ipsius in fide capiebant; sed in duritatem saxorum
conversi sunt, quemadmodum coluber in caverna
petrae latet. Sed tamen ipse dextra sua quamplurimos
Judaeorum et paganorum cum innumerabili
exercitu salvandorum obtinebit, donec omnia mirabilia
ipsius pertranseant, et tunc manum magni
operis sui levabit, omnibusque amicis suis posteriora
sua demonstrabit, quatenus omnes cognoscant
qualiter cum diabolo dimicaverit. Et tunc, o
Israel, in illo fiducialiter confides, cujus miracula,
ut Adam claritatem aeternae vitae fugisti in ipsum
non credendo; ipseque tunc tibi erit sub lingua
tua, ut favus mellis; et ut cibus lactis in ostensione
operum suorum, quae ad te colliges, et brachio tuo
apprehendes querula voce dicendo: &#171;Ach, ach,
quandiu decepti sumus!&#187; et sic adimplebitur quod
me inspirante scriptum est:

Item verba David ex psalmo XCII, ubi loquitur:
&#171;Mirabiles elationes maris, mirabilis in altis Dominus&#187;,
et quomodo intelligi debeat.

VIII. &#171;Mirabiles elationes maris, mirabilis in altis
Dominus.&#187; Hujus sententiae intellectus hoc modo
accipiendus est. Deus, qui via et veritas est, sub
arcanis rectae constitutionis suae omnia ornamenta
firmamenti cum mirabilibus elationibus maris posuit
et cum mirabili elatione maris ornamenta firmamenti
perfudit, eaque in aliqua parte secundum
coelestia arcana in similitudine speculi posuit; sed
sicut umbra in speculo nihil absque forma sua
potest, sic nec ornamenta firmamenti quidquam
per se nisi per superna secreta operari praevalent.
Ornamenta quippe firmamenti de supremis arcanis
resplendent, quemadmodum fulgor ab igne procedit,
quia ignis materia fulguris est, et fulgur pertransit,
ignis autem permanet; ita et ornamenta firmamenti
pertranseunt, coelestis autem harmonia manendo
perdurat Quapropter et mirabilis in altis coelorum
Dominus est, quoniam nulla transitoria res perfecte
potest ea respicere, quae nunquam transibunt, quia
illa in deficiente perfectione sunt. Sed Deus in ornamentis
et in signis firmamenti hominibus coelestia
demonstravit, quatenus in speculo fidei miracula
sua per haec cognoscant; et si praedicta ornamenta
videre non valerent, scientia eorum caeca esset;
sicut etiam aquilo omni luce privatus, post ruinam
diaboli nunquam claruit, qui quoniam honorem Altissimi
subsannavit, ideo et ipse nullum lumen retinuit.
Mirabiles quoque elationes maris sunt, cum
homines qui in instabilitate hac et illac inundant,
Spiritu sancto accensi a terrenis ad coelestia se
elevant; et sic etiam mirabilis in altis virtutibus
Dominus, cum illo ad quaeque bona ita confortat,
ut sordibus vitiorum deinceps se subdere recusent.
Unde etiam Scriptura habet:

Item verba ejusdem ex eodem psalmo ubi dicit:
&#171;Etenim firmavit orbem terrae qui non commovebitur.&#187;

IX. &#171;Etenim firmavit orbem terrae qui non commovebitur.&#187;
Hujus sententiae intellectus hoc modo
accipiendus est: Deus cum pleno opere replevit
orbem terrae, et ideo non commovebitur, quoniam
si creaturis repletus non esset, quadam inanitate
concussus moveretur. Omnis enim creatura locum
suum qui ipsam ministrando portat replet; sed
Deus miracula sua in homine operatur, orbemque
terrae illi ad necessitatem corporis sui commisit.
Ipse etiam firmavit Ecclesiam toto orbe terrarum
diffusam, quae nulla tempestate adversariorum conteretur,
quamvis plurimis tribulationibus multoties
fatigetur. Nam miracula sua Deus in illa
assidue perficit, nec in hoc cessabit, quousque
numerus electorum suorum cum coelesti harmonia
compleatur. Vultus autem Divinitatis super harmoniam
istam est, nec ipsa ullo fine terminari poterit,
nec quidquam per se sed per ostensionem
vultus Divinitatis facere valet, sicut nec umbra in
speculo apparens aliquid per se facit, sed per formam
suam de qua procedit. Et coeli dicuntur qui
Deum inspiciunt, coelique qui eum prophetant,
coelum quoque fuit, quod Filius Dei in humanitate
se ostendebat. Coeli autem illi nominantur qui de
splendore vultus Dei quemadmodum scintillae ab
igne resplendent, et in quibus Deus omnes inimicos
suos superavit. Sed cum Deus coelum et terram
creavit, in medio eorum hominem posuit, quatenus
eis dominando imperaret, et hoc medium secundum
medium illud est, quo Filius Dei in medio corde
Patris est, quia ut consilium a corde hominis, ita
et Filius a Patre Deo exivit. Nam cor consilium
habet, et consilium in corde est, et unum sunt,
nec ulla divisio ibi esse potest.

Quia in eo quod praescripta imago dorsum ad aquilonem
verterat hoc designetur quod Deus consilium
Incarnationis Filii sui et redemptionis humanae
a diabolo et omnibus spiritibus malignis
absconderit.

X. Et imago haec dorsum ad aquilonem verterat,
quoniam omnipotens Deus cunctos aquilonis amicos
celavit, quod cum Filio suo facere voluit, et
sicut illos retrorsum dejecit, ne ullum lumen viderent,
ita in nulla scientia opus Filii Dei videbant,
et quoniam haec omnia Deus per antiquum consilium
ordinaverat, idcirco illis abscondita erant.
Per vim enim zeli Dei diabolus in abyssum dimersus
est, omneque lumen illi ablatum est, ita ut
jam nullum fulgorem beatitudinis videat, quia omnino
excaecatus est, quoniam similitudinem illius
qui de nullo, sed qui per semetipsum est habere
voluit, et licet inutili timore judicia Dei nunc
sentit et eis respondet, illa scilicet quae ad ipsum
pertinent puniendo. Nam in timore judiciorum Dei
novit, quod Deo nequaquam resistere potest; sed
tamen ramos operis illius abscindit, sicut in primis
hominibus fecit, illos videlicet seducendo qui ei
ex toto corde consentiunt. Propter quod etiam in
perditionem vadunt, qua idem hostis semper rugit
ut animas devoret, nec ab hoc furore ullo taedio
cessat. Deus autem in magnis praeconiis et multis
signis occultam divinitatem suam hominibus ostendit,
atque per sapientiam in creaturis multa eis
demonstravit, in quibus secreta divinitatis ipsius
cognoscant, quemadmodum homo multas formas per
scientiam suam coloribus depingit. Sed et sicut
antiquus serpens in casu suo Deo resistere non potuit,
sic etiam nec contradicere valuit, quin Deus
supernum chorum in majore laude per Filium suum
cum animabus justorum restitueret, de quo illi
ceciderunt, qui opus ejusdem Filii Dei ante novissimum
diem pleniter scire non poterunt, et qui
tunc de coelesti exercitu magnam confusionem sustinebant,
quia locus eorum in majore benedictione
replebitur, quam ante fuisset. Filius enim Dei, ut
praedictum est, in aliena via prae aliis formosus
processit, proles virgineae naturae existens, quoniam
prima virgo per serpentinum consilium corrupta
est; Virgo autem Maria tota sancta fuit, quae de
Spiritu sancto Filium concepit, et virgo peperit
virgoque permansit. Haec nativitas per antiquum
consilium praedestinata erat, et tota spiritalis in divinitate
occultata latebat, nec in scientiam hominum
volavit, eo quod non multiplex, sed unica
in divinitate esset, ubi idem Dei Filius ante antiquitatem
dierum ex Patre natus exstitit, quoniam
Pater eum hominem fieri in voluntate sua semper
habuit. Qui in aliena natura humanitatis veniens,
sinistram partem Leviatan evertit, cum mille vitia
peccatorum de gutture illius per opera castitatis
abstraxit, quia abstinentia et contritio peccatorum
alae castitatis sunt, in quibus virgines et poenitentes
propter dimissa peccata carnalium desideriorum
ad desponsationem Agni volant, quoniam et Filius
Dei, Virginis Filius, virginitate coronatus, poenitentes
ad ipsum currentes suscepit. Ab initio enim
indumenti humanitatis suae omnia spiritualia in
homine operabatur, quae etiam usque ad novissimum
diem perficiet, et haec in medio potentiae suae sunt,
non per numerum dierum, sed per vim operis sui,
ac ea in recta statera habet, ita ut per nullam illusionem
superari possit. Nam in humanitate sua
super pennas ventorum volavit, et sicut aquila in
solem, sic ipse in faciem Patris aspexit, quia sicut
Abraham circumcisionem carnis acceperat, per
quam spiritalis vita, quam aqua significat, intelligitur,
ut pisces in aqua vivunt, ita etiam anima
hominis per baptismum circumciditur, atque in
aqua spiritaliter ad vitam regeneratur, in qua in
aeternum in sede beatitudinis vivet, quemadmodum
etiam de sede majestatis Dei dicitur.

Verba David ex psalmo CI, ubi scriptum est: &#171;Dominus
in coelo paravit sedem suam,&#187; et quo sensu
accipienda sint, et brevis recapitulatio de incarnatione
Domini.

XI. &#171;Dominus in coelo paravit sedem suam, et
regnum ipsius omnibus dominabitur.&#187; Hujus sententiae
intellectus hoc modo accipiendus est: Filius
Dei, qui Dominus hominum, Dominus angelorum
Dominusque omnium virtutum est, in coelo beatitudinis
paravit sedem suam, quemadmodum cogitatio
hominis instrumentum operis sui secundum desiderium
ipsius operatur; et ut omne opus secundum
voluntatem ejus perficit, nec in illa re idem Filius
a Patre suo recessit ut Adam fecit, qui in lacum
mortis cecidit. Unde etiam regnum ipsius omnibus,
videlicet in coelo et in terra, dominabitur, ubi inimicos
suos ut scabellum pedum suorum conculcabit,
quia caro ipsius per gustum peccati in terra nunquam
tacta est, ac ideo etiam nullus dolor eum evicit;
sed per duram et asperam passionem omnia
terrena superavit. Quem autem deceret liberare
hominem, nisi igneum Filium Dei, qui de coelo ad
terras descendit, et de ipsis ad coelos ascendit, et
qui rore divinitatis sicut guttam mellis supernam
gratiam super populum suum stillat, ita ut fideles
nunquam ab invicem superari possint? Omnia enim
opera bona Pater in Filio suo operatus est, quod
in nullo alio fieri potuit, quoniam ipse, ut praefatum
est, a Patre nunquam recessit, sicut nec splendor
solis a sole separatur. Ipse itaque pro liberatione
hominis ad terras venit, hominemque redemit,
quem nemo alius redimere potuit, quia Pater eum
sic venire disposuit, velut propheta David, Spiritu
sancto inspirante, dicit:

Item verba ejusdem ex psalmo LXXI ubi legitur:
&#171;Descendit sicut pluvia in vellus,&#187; et quod
hoc quoque ad Incarnationem Domini referendum
sit.

XII. &#171;Descendet sicut pluvia in vellus, et sicut
stillicidia stillantia super terram.&#187; Hujus sententiae
intellectus hoc modo accipiendus est: Adam in consilio
diaboli per transgressionem praeceptorum Dei
mortalis fuit, et ideo Filius Dei descendit, velut
ros suavitatis, in alvum Virginis, quae suavis, mitis
et humilis ut ovis in moribus suis erat, quatenus
hominem de morte suscitaret, sicut et per eversionem
terrae per aratrum fructus in pluvia suscitatur.
Aratrum quippe praeceptum legis est, quod in humanitate
sua idem Filius Dei hominibus dedit, ut
in cognitione praecepti hujus ad vitam resuscitarentur,
et secundum exemplum suum quasi cum aratro
carnalia desideria in semetipsis everterent, et
etiam sic per exempla sanctorum operum fructuosi
fierent, de die in diem perficiendo, quemadmodum
ipse eos praecesserat. Et hoc modo stillicidia super
eos mittebat, agrumque virtutibus plenum ex ipsis
faciebat, quem benedixit, et fructibus omnium bonorum
scilicet castitate, continentia et patientia, et
caeteris beatitudinibus replevit.

Quia tenebrae ad occidentalem plagam visae itemque
ignis cum sulphure aliisque densioribus tenebris ad
septentrionalem praescripti aedificii partem ostensus,
ubi in exteriori mundo poenalia loca sint, in
quibus peccatorum animae crucientur, demonstrent,
et etiam interiorem eorumdem peccatorum caecitatem,
qua per infidelitatem obscurantur significet.

XIII. Per totam autem occidentalem plagam velut
teterrimas tenebras fumigantes aspicis, quoniam
ibi poenalia loca sunt, quae diversa genera tormentorum
in se habent, quia cum homo per declivia
peccatorum ad occidua tendit, caecitatem infidelitatis
per nequitiam malum vaporem emittentem sibi
attrahit; et sic etiam earumdem tenebrarum poenas
incidens, se ipsum in confusionem mittit, cum creatorem
suum negligit. Sed prope angulum ejusdem
plagae, qui versus septentrionem est, nigerrimus
ignis cum sulphure et densissimis tenebris ebulliens,
fere usque ad medietatem septentrionalis partis se
recurvando extendit, quia idem locus est poenalis
profunditas, et lacus perditionis animarum illorum,
qui Deum contemnentes eum bonis operibus scire
noluerunt. Quapropter et ibi acer ignis cum amaritudine
sulphuris, et inextricabilibus tenebris evaporat,
et ad destinata loca se dilatat, ita ut diversitatem
earumdem poenarum humana scientia ad perfectum
scire non possit, quandiu homo in mortali
saeculo vivit. Homo quoque cum ad occasum infidelitatis
pervenerit, quae ad perditionem respicit,
ita ut nec justa opera nec Deum diligat; ignis perversitatis
cum acerbitate et caecitate morum illi
occurrens, ad plenitudinem infelicitatis et submersionis
eum perducit, ita ut spem vitae non habentem,
perditio ipsum per omnia in se trahat. Nam homo
qui stultitiam sequitur, et sapientiam per quam
Deus omnia creavit abominatur, se ipsum condemnat,
cum nullam moderationem in malis habens, de
futura vita nihil cogitat, nec si alia vita sit scire
desiderat, nec quomodo mutabilis sit perspicaciter
perpendit. Infantiam enim suam et pueritiam, juventutem
et maturam aetatem homo capere valet,
quid vero in decrepita aetate de ipso fiat, nequaquam
comprehendere potest, aut quomodo mutandus
sit. Per rationalitatem quippe animae se initium
habere cognoscit; sed quomodo sit quod anima
non moritur, et quod finem non habet, nequaquam
scire aut capere potest.

Quia Deus omnia per sapientiam ad confutandam
diaboli malitiam fecerit, et ut cum sit invisibilis
ab homine per fidem intelligeretur, et per opus
suum cognosceretur; et quid ordinationem totius
operis sui ante aevum in se ipso habuerit quod
temporaliter condidit, in hoc quoque hominem
secundum se constituens ut prius in se cogitando
disponeret, quidquid postmodum operando exerceret.

XIV. Deus itaque per sapientiam firmamentum
posuit, et hoc cum viribus siderum velut cum clavis
compilavit, sicut et homo domum suam cum
clavis firmat ne cadat. Sidera etiam lunae adsunt,
quae de sole accenditur, et in defectu suo lumen sideribus
stillat, et quam utique sapientia in antiquo
consilio fecundam cum sole homini fecit, qui omnis
creatura est, cum illa succum terrae infundit, sed
sol divinitatem, luna vero innumerabilem numerum
humani generis designat, et haec omnia ornatus sapientiae
sunt. Firmamentum quoque sedes omnium
ornamentorum suorum est, sicut et homo sedem
habet, quae terra est, quae illum sustinet; illudque
Deus cum ornatu suo ad laudem suam posuit, sicut
sapientia hoc praeordinaverat. Unde et creatura
ipsi sapientiae quasi vestis fuit, quoniam opus suum
tetigit, sicut et homo vestem suam sentit. Si autem
homo sic creatus esset, ut vestibus carere posset,
tunc opere non indigeret, nec ullo ministerio honoraretur,
nisi quod tantum corpus tegimen animae
esset, et per animam moveretur. Deus quoque videri
non potest, sed per creaturam cognoscitur,
quemadmodum etiam corpus hominis propter vestes
videri non potest. Et sicut interior claritas solis
non cernitur, ita nec Deus a mortali creatura videtur,
sed per fidem intelligitur, velut etiam exterior
circulus solis vigilantibus oculis aspicitur. Et omne
opus quod sapientia instituit, hoc contra malitiam
diaboli fecit, quia ille omne opus ipsius semper
odio habuit et odit, usque in finem pleni numeri,
cum ipso in tanta fortitudine percussus peribit, ut
deinceps adversus Deum praeliari non tentet. Omnis
quoque ordinatio sapientiae suavis et lonis existit,
quoniam ipsa tunicam suam in sanguine Agni qui
misericors est lavat, cum sordibus aspersa fuerit;
quapropter et super omnia ornamenta creaturarum
amanda est, omnibusque sanctis animabus amabilis
videtur, quia in amplexione aspectus ejus nunquam
extaediari poterunt. Quemadmodum etiam sapientia
ordinavit, spiritus in homine vivit et vigilat, nec
ullatenus finietur, sed quandiu homo in corpore
vivit, cogitationes ipsius supra numerum in eo multiplicantur,
sicut etiam sonus laudis in angelis innumerabilis
est. Cogitatio quoque in juventute hominis
vivit, et ipse illam verbo rationalitatis emittit,
ac per eam opus suum operatur, quod tamen
in se nequaquam vivit, quoniam ille initium habuit.
Sed aeternitas in semetipsa vivit, nec unquam
in defectu apparuit, quia ante aevum aeternaliter
vita fuit. Cum autem anima in immortalitatem mutatur,
postmodum anima non vocatur, quoniam
per cogitationes cum homine tunc nihil operatur,
sed deinceps in laudibus angelorum est qui spiritus
sunt. Unde et ipsa etiam tunc spiritus vocabitur,
quia cum corpore carnis deinceps non laborabit.
Merito autem homo vita dicitur, quoniam cum per
spiraculum vivit vita est, sed et cum per mortem
carnis in immortalitatem mutatur, in vita erit; post
novissimum quoque diem cum corpore et anima
in aeternitate vita est, quoniam cum Deus hominem
plasmavit, occulta mysteria sua in ipso clausit,
quia sciendo, cogitando, et operando ad similitudinem
Dei factus est. Divinitas enim ordinationem
omnis operis sui in semetipsa habuit, quemadmodum
illud fieri deberet, et secundum hoc hominem
ut cogitare posset constituit, ita ut ille omnia
opera sua in corde suo primitus dictet, quam faciat
quia clausura mirabilium Dei est. Deus namque
ordinat, homo autem cogitat, angelus vero scientiam
habet, in qua semper cum voce laudis et cum
dilectione honoris Dei sonat, nec aliud quam in
Deum perspicere et ipsum laudare desiderat. Et
Deus ante aevum absque omni cessatione operis
quod facturus erat in se habuit; et sic homo, qui
clausura miraculorum ejus est, cum oculo fidei
ipsum cognoscit, eumque cum osculo scientiae amplectitur,
quem oculis carnalibus videre non potest,
atque secundum ipsum operatur. Angelus etiam
electa opera ejus Deo cum odore bono offert, quae
ille ad superna per bonam voluntatem mittit,
viliaque opera quae in aliam viam magis quam
ad Deum aspiciunt, etiam idem justo judici demonstrat.
Verba autem haec fideles devoto cordis
affectu percipiant, quoniam per illum qui primus
et novissimus est, ad utilitatem credentium edita
sunt.

VISIO DECIMA.

Visio extrema, in qua rota multae amplitudinis
ostensa, qualis esset diligenter describitur; iterumque
imago charitatis sub alio schemate conspicitur.

I. Deinde juxta montem quem velut in medio
orientalis plagae conspexi, ut praedictum est, quasi
rotam mirae amplitudinis similitudinem candidae
nubis habentem, et ad orientem versam vidi, quam
in medio in transversum, scilicet a sinistro latere
usque ad dextrum latus suum, linea obscuri coloris
velut halitus hominis est distinguebat, ita ut etiam
ejusdem rotae medietatem quae super eamdem lineam
erat, alia linea quemadmodum aurora rutilans,
a summitate ipsius rotae usque ad medietatem
praefatae lineae descendens ostenderet. Superior autem
pars medietatis ejusdem rotae a sinistro latere
usque ad medietatem sui quasi viridem colorem
emittebat, et a dextro latere usque ad medietatem
sui velut rubeus color fulgebat; ita ut hi duo colores
aequali mensura spatiorum inter se dividerentur.
Medietas vero ejusdem rotae, quae sub praedicta
linea in transversum ducta erat, colorem pallidum
quadam nigredine intermistum demonstrabat. Et
ecce in medio ejusdem rotae in praefata linea iterum
vidi imaginem, quae charitas mihi prius denominata
est sedentem; alio tamen ornatu eam nunc apparentem,
quam prius vidissem. Nam facies ejus ut
sol lucebat, tunica autem ipsius ut purpura fulgebat,
et torquem auream pretiosis lapidibus decoratam
circa collum suum habebat; calceamentis claritatem
fulguris ex se reddentibus induta. Sed et
ante faciem ejusdem imaginis quasi tabula ut crystallus
perlucida apparebat, in qua scriptum erat:
Pulchram formam argentei coloris manifestabo, quia
divinitas quae initio caret magnam claritatem habet;
sed unumquodque quod initium habet ambiguum in
terroribus est; nec secreta Dei in plena scientia
capere potest. Et imago haec praedictam tabulam inspiciebat.
Unde et linea in qua sedebat movebatur,
et mox ubi eadem linea praedictae rotae in sinistra
ejus parte conjuncta videbatur, exterior pars
ipsius rotae per breve spatium aliquantulum aquosa,
et deinde aliquantulum ultra medietatem medietatis
ejusdem rotae, quae sub praefata linea in transversum
ducebatur rubicunda, et post modum pura et lucida,
et tandem velut turbida et procellosa tempestas
efficiebatur, scilicet prope finem ejusdem medietatis,
ubi praefata linea ejusdem rotae affixa erat. Audivique
vocem de coelo mihi dicentem:

Quia Deus vere unus dici non posset si sibi similem
ex natura haberet, et quod praemonstrata rotae qualitas
ipsum Deum initio et fine carentem ad omnia
bona paratum ostendat, et quomodo tota ejusdem
rotae descriptio ad aeternitatem vel potestatem Dei
seu animarum salutem referatur.

II. O homo, audi et intellige verba illius qui erat,
et qui est absque officio mutabilitatis temporum, quia
in ipso hoc antiquum consilium fuit, quod diversa
opera facere voluit; et haec quasi radium solis ante
antiquitatem dierum inspexit, quoniam futura erant.
Nam Deus unus est, et huic unitati nihil se conferre
potest, sed ipse praescivit, quia quoddam opus quod
facturus erat, similitudinem hujus unitatis sibi usurpare
tentaret. Unde et illi obstaculum repercussionis
opposuit, quoniam ipse illa unitas est, quae
nullum sibi similem habet, alioquin unitas nominari
non posset; et ideo etiam illum a se abjicit, qui similitudinem
hanc perverse appetit, et sic quaelibet
rationalis anima in homine quae de illo qui verus
Deus est existit, ut quod sibi placet eligat, et quod
sibi displicet abjiciat, quia quid bonum seu quid
nocivum sibi sit cognoscit. Sed quamvis Deus unus
sit, in vi tamen cordis sui opus quoddam praescivit,
quod magnifice multiplicavit; ipseque Deus ille
vivens ignis est, per quem animae spirant, et ante
initium fuit, et etiam initium et tempus temporum
existit. Haec omnia praesens visio manifestat. Nam
juxta montem, quem velut in medio orientalis plagae
conspicis ut praedictum est, quasi rotam mirae amplitudinis
similitudinem candidae nubis habentem,
et ad orientem versam vides, quae Deum initio et
fine carentem, sed mitem in operibus suis existentem,
et ad omnia bona paratum ostendit. Quam in
medio in transversum, scilicet a sinistro latere
usque ad dextrum latus suum, linea obscuri coloris
velut halitus hominis est distinguit, quia perfecte
per principium caduci mundi, et per finem ejus ad
aeternitatem tendentem voluntas Dei apparet, cum
temporalia ab his quae aeterna sunt sequestravit; ita
ut etiam ejusdem rotae medietatem quae super eamdem
lineam est, alia linea quemadmodum aurora
rutilans a summitate ipsius rotae usque ad medietatem
praefatae lineae descendat. Per hoc ostenditur
quod perfectionis Dei plenitudinem quae in coelestibus
per voluntatem ipsius temporalia excellens existit,
divina ordinatio ad quaelibet bona directa, et
quasi quodam fulgore indeficiente, ante principium
mundi, et post finem ejus, et in ipsis mundi temporibus
mirabiliter apparens, ad omnem justitiam
paratam esse manifestat. Unde superior pars medietatis
ejusdem rotae a sinistro latere usque ad
medietatem sui quasi viridem colorem emittit,
quoniam Deus quando creaturas quemadmodum
ab ipso prescitae erant in formis suis ad laborem
prodire faceret, quasi in viriditate voluntatis suae
habebat. Et a dextro latere usque ad medietatem
sui velut rubeus color fulget; quia Deus post finem
mundi ea quae a transitorio saeculo ad vitam sunt in
melius commutans; animabus quoque fidelium mercedem
fulgentium laborum suorum reddens, nullum
laborem, nullumque defectum eis ultra dominari
permittit: &#171;ita ut ii duo colores aequali mensura
spatiorum inter se dividantur,&#187; quoniam sicut
aeternitatis ante principium mundi initio caret, sic
etiam finito mundo finem non habet; sed principium
et terminus mundi quasi uno circulo comprehensionis
concluduntur. &#171;Medietas vero ejusdem rotae,
quae sub praedicta linea in transversum ducitur,
colorem pallidum quadam nigredine intermistum
demonstrat, quia caduca tempora mundialium rerum
initium et finem habentia, quibus indeficiens
aeternitas nullo fine conclusa dominatur designat;
atque nunc pallorem angustiarum, nunc nigredinem
tribulationum, quandiu mundus durat multoties
graviter portat. Sed et haec omnia, quae praedicta
sunt, alio modo ad salutem animarum hominum
respiciunt, ita ut ad summam fortitudinem,
quae in perfectione fulgentis justitiae consistit, potestas
Dei conjuncta sit, quoniam potestas et fortitudo
Dei sibi adhaerentes sunt. Potestas quidem Dei
rotunda aequalitate temperantiae est, quia initio
caret et fine, et ampla possibilitate omnia quae vult
facere potest; candidaque in lenitate coelestium
judiciorum fulget, quoniam nulla mutabilitas, nulla
vicissitudo incrementi seu detrimenti Deum tangit,
nec ullum tempus eum unquam dividit, sed semper
absque initio illaesus, et immutabilis permanet,
omnibus quae sunt vitam tribuens, et se ipsum pure
colentes, ad summam beatitudinem colligens. Plenitudo
quoque potestatis ejus justa moderatione
cuncta disponens, atque in altitudine, et in profunditate
sua incognita homini existens, aeterna et
temporalia quasi in circulo nec initium nec finem
habentem demonstrat. Itaque et potestatis Dei perfectio,
quae aeternitatem divinae ordinationis manifestat,
et providentia ejus in his quae aeternae sunt
fulgens, ab aeternitate ipsius potestatis ad plenitudinem
divinae ordinationis se extendens, in operibus
suis se ipsam declarat, animasque beatorum in superna
gloria permansuras enuntiat. Aeternitas quoque
perfectionis potestatis Dei in his dispositionibus
quae futurae erant, cum plenitudine ereaturarum,
velut viriditatem venturi et processuri germinis ostendit,
cum coelum et terra nondum fuissent, sicut
et dona sancti Spiritus cordi hominis viriditatem inferunt,
ut bonum fructum afferat. In his vero quae
post finem mundi ac stabilitatem immutabilitatis
pervenient, quasi rutilantem fulgorem demonstrat,
quia tunc omnia perfecta erunt, nec ullum deinceps
defectum sentient, animabus quoque sanctorum ad
superna sublatis; ita ut etiam aeternitas Dei sicut
ante principium mundi initium non habuit, sic quoque
post finem illius nullo termino claudatur, ubi et
tunc beati sine fine in coelestibus gaudebunt. Sed
et perfectio potestatis Dei sub aeternitate omnia temporalia
diversos modos habentia concludens, omnia
Deo subjecta esse ostendit; eosque, qui Deum negligunt,
ad infernalia loca mitti depromit, quoniam
omnia examinabuntur, quae Deo repugnare videntur.

Quare virtus charitas alio in hac quam in superiori
visione cultu adornata conspiciatur.

III. Quod autem in medio ejusdem rotae in praefata
linea iterum vides imaginem, quae charitas tibi
prius denominata est sedentem, alio tamen ornatu
eam nunc apparentem quam prius vidisses; hoc est
quod in perfectione illa qua potestas Dei omnia sibi
subjicit, voluntati Dei charitas quasi quiescendo
conjuncta est, quoniam charitas omnem voluntatem
Dei adimplet, nunc isto, nunc illo ornatu decorata,
quia virtutes quae in hominibus operantur, charitatem
velut quodam decore ornatam demonstrant,
cum omnia bona per charitatem fiant. Nam facies
ejus ut sol lucet, monens ut homo omnem intentionem
cordis sui in verum solem figat; tunica autem
ipsius ut purpura fulget, quatenus homo cum visceribus
misericordiae indumentum sibi faciens, unicuique
petenti quantum potuerit subveniat. Et torquem
auream pretiosis lapidibus decoratam circa collum
suum habet, innuens ut homo jugum subjectionis
sibi imponens, cum beatis virtutibus illud adornet,
ita ut in omnibus humiliatus Deo se veraciter subjectum
esse ostendat, quemadmodum et Filius Dei
Patri suo usque ad mortem carnis per omnia obedivit.
Calceamentis quoque claritatem fulguris ex se
reddentibus induta est, quatenus omnia itineris hominis
in lumine veritatis sint, et ut homo vestigia
Christi sequens aliis exempla rectitudinis fideliter
praebeat.

De tabula instar crystalli perlucida ante imaginem
charitatis apparente, et quid significet quod, ipsa
imagine eamdem tabulam inspiciente, linea sessionis
ejus movetur; et brevis repetitio de creatione
coeli, terrae, angelorum et hominis.

IV. Sed et ante faciem ejusdem imaginis quasi
tabula ut crystallus perlucida apparet, scriptumque
habens, quod divinitatem quae initio caret, nihil
initio subjacens, ad plenum capere possit, quoniam
coram Charitatis intuitu praescientia Dei ostenditur,
quia Charitas et praescientia Dei in unum consentiunt.
Praescientia enim absque omni offensione
perlucida, nec initio aut fine conclusa, nec etiam a
mortali creatura determinata, ostendit quod homo
qui Charitati subjectus esse vult, cum ea quae in
Deo sunt diligit, et Deum in puritate fidei inspicit,
nec quidquam ipsi quod caducum est proponit, in
superioribus gaudiis sedem sibi ponit, quoniam
Deus eum illo venturum praevidit. Et imago haec
praedictam tabulam inspicit, unde et linea in qua
sedet movetur, quia cum charitas Dei praescientiam
ipsius intuebatur, in qua omnia quae in creaturis
futura erant apparuerunt, cum creaturae quae
creandae erant nondum fuissent, voluntas Dei ad
quam Charitas quasi quiescendo conjuncta est, ad
formationem creaturarum se movit, et sic coelum
et terra, caeteraeque creaturae quae in eis sunt, per
jussionem Dei surrexerunt. Nam cum angeli praecesserunt,
quidam ex ipsis Creatorem suum negligentes,
irrevocabiliter corruerunt, quidam vero in
servitute et dilectione illius perstiterunt. Deus itaque
post alias creaturas hominem creavit, quatenus
omnia quibus indigeret sibi praeparata inveniret,
eumque viventi spiramine illuminavit, atque mirifice
factum duobus modis munivit, scilicet ut ignis
et flamma esset, ignis quidem in anima, et flamma
quae de ipsa flagrat in rationalitate. Flamma autem
rationalitatis novit ubi cum osculo electionis operetur,
quod scientia boni et mali est, per quam non
ardet in illo quod ad opus suum non eligit, sed
cum molestia ab illo fugit, quod operari non vult,
nisi faber eam percutiat, quatenus aliquantulum
ibi ardeat, quo ipse eam vertere voluerit, et ubi
illa etiam per electionem interdum ardet, ibi eam
faber multoties cessare facit. Et has duas vires
Deus in fictili vase posuit, quatenus illud quod
sibi utile esset operaretur. Sed et sicut ignis flammam
in se continet, sic et rationalis homo vires ad
operandum habet, et istae duae praefatae vires in fictili
vase sunt, ipsumque fictile vas cum illis existit.
Si autem ignis et flamma in nulla re arderent,
ardor eorum ubi videri posset? Unde et praedictas
vires oportet opus habere, quo fictile vas est, in quo
anima et rationalitas opera sua exercent. Ventus quoque
acrius est, reliquasque creaturas implet, cum
quibus homo operatur, ita ut etiam homo non esset,
si reliquae creaturae non fuissent. Et Deus ignis et
vivens spiritus est, magnumque opus fecit, de quo
Filius ejus indumentum tulit, per quod deitatem suam
occultans, quamplurima miracula perpetravit, cum
quo etiam mundum pertransivit quousque decimum
numerum, qui perditus erat, sibi attraxit. Idem etiam
opus contra illum qui aquilonem concupivit Deus
constituit, eumque per illud omnino superavit, in
maxilla ipsum ita percutiens, ut caput suum ulterius
levare non possit sicut prius fecit. Divinitas enim
bonos angelos claritate sua vestivit, et apud se ordinavit,
ut opus suum quod in se ipsum aspiceret,
et propriam voluntatem suam sequendo a Creatore
suo recederet, zelo suo castigando comprimeret,
quia rationalitas cum secundum voluntatem carnis
operatur, ultionem Dei sibi attrahit; quod autem
ad Creatorem suum respiceret dicens: &#171;Deus meus
es tu,&#187; illud igne sancti Spiritus laudes suas ad
multiplicandum accenderet, quemadmodum scintillae
ignis multiplicantur. Sed et rationalitas in
duabus partibus electionis consistit, et quod eligit
hoc ad se colligit, et aliud reprobat, quoniam in
una electione duo quae sibi dissentiunt habere non
potest, quia qui alii ministrat, se ipsum despicit,
et qui sibimetipsi operatur, per ea quae facit alii
non ministrat, et ideo in unum haec non consentiunt.
Rationalis enim homo primum optat et desiderat,
et postea in aliquo idem operatur. Irrationale
vero animal vivit sicut ei constitutum est, nec
plus valet, quia oculum scientiae in rationalitate non
habet; sed ad materiam naturae suae se vertit;
homo autem per fidem cum Deo habitat.

De ultione Dei in transgressores naturalis legis per
aquam diluvii, et diverso statu temporum ab initio
usque ad incarnationem Domini.

V. Quod autem, ut vides, mox ubi eadem linea
praedictae rotae in sinistra ejus parte conjuncta videtur,
exterior pars ipsius rotae per breve spatium
aliquantum aquosa fit, hoc est quod postquam voluntas
mea potestati meae ad procreationem creaturarum
conjuncta creaturas produxerat, judicia
ejusdem potestatis meae ad effusionem aquarum in
diluvio apparuerunt, quoniam, primo homine filios
generante, progenies eorum de malo in malum se
immersit. Adam namque et filii ejus propter timorem
meum secundum naturam hominis juste germinaverunt;
sed posteri eorum contra naturam hominis
se nequissime violaverunt, quod ego diutius
sustinere nolens per diluvium eos suffocavi. Quapropter
et diabolus exterritus contremuit, quia fortitudinem
meam per quam homo sic dissipatus est invincibilem
vidit. Et deinde aliquantum ultra medietatem
meam per quam homo sic dissipatus est invincibilem
vidit. Et deinde aliquantum ultra medietatem
medietatis ejusdem rotae, quae sub praefata
linea in transversum ducta est rubicunda, ac postmodum
pura et lucida existit, quoniam a diluvio usque
ad Incarnationem Filii mei, quem transacta fortitudine
temporum in fine eorum potenter sub silentio
voluntatis meae misi, judicia potestatis meae in ruborem
justitiae transierunt, quia etiam post diluvium
per diversas aetates dierum homines in operibus
suis fulgorem timoris mei arripuerunt. Nam aedificatio
justitiae in Noe surrexit, circumcisio in Abraham,
legalis propositio in Moyse, prophetia vero
in prophetis, istaque omnia idololatriam compresserunt,
velut dies noctem fugat, in quibus omnia
tempora currunt, quemadmodum opera hominum
in hominibus apparent. Cum autem omnia haec ad
occasum tenderent, velut cum sol occidit, et cum
sic populus generando procederet, plenitudinem
numeri illius inspexi, de quo inspiratione mea
scriptum est:

Verba Pauli de plenitudine temporis, in quo misit
Deus Filium suum factum ex muliere, qui et in
adventu suo mystica dicta vel facta veterum implendo
absolvit et doctrina sua et praedicatione
apostolorum vel magistrorum Ecclesiae mundum
illustrans omnia in melius convertit.

VI. &#171;Ubi venit plenitudo temporis misit Deus
Filium suum factum ex muliere, factum sub lege,
ut eos qui sub lege erant redimeret, ut adoptionem
filiorum reciperemus (Galat. IV).&#187; Hujus sententiae
intellectus hoc modo accipiendus est: Deus
Pater, qui caret initio et fine, in plenitudine temporis
ab aeterno praeordinati, Filium suum pro redemptione
perditi hominis ad terras misit signis et
miraculis quamplurimis praefiguratum. Quod bene
per arcam Noe nobis insinuare videtur. Significat
enim Ecclesiam in praesenti saeculo tentationum
variarum impulsibus fluctuantem, quam Filio suo
nunc in restaurationem filiorum ejus per fidei gratiam
conjunxit. Quae etiam in vertice montium constituta
Dei omnipotentis aeternitatem figurare potest,
qui omnes creaturas antequam fierent tales
longe ante praeviderat, quales in praesenti per verbum
suum distincte per species suas apparent.
Coelestis etiam illa civitas, quae Dei filiorum habitaculum
est, opere turrim elegantissimo constructam
profert, per cujus ornatum pulcherrimum Abrahae
summe fidelis obedientia significatur, Dei Filium
nobis, et infinita miraculorum ejus insignia repraesentat.
Lex namque data per Moysen obedientiam
indefessam postulavit, sine qua nullo modo, sicut
nec domus absque columnis, quibus sustentetur,
nec homo sine corde, quo regatur, valeret subsistere.
Obedientia etenim quidam ignis est, et lex
splendor ejus est. Et sicut Abraham ad Domini
praeceptum domum suam patriamque relinquens,
primus per circumcisionem immutatus est; sic Dei
Filius absque omni contagione sanguinis, ex integerrima
Virgine sancti Spiritus igne conceptus et
genitus legem per Moysen datam in meliorem statum
per semetipsum spiritaliter convertit. Quos enim de
peccatorum sanguine procreatos hostiarum legalium
sanguis liberare nequivit, decebat Conditoris sui
clementiam, ut sui sanguinis inaestimabili pretio
solus ipse eos liberaret. Et velut homo de creatura
sibi concessa Deo sacrificium offerre consuevit, sic
Dei Filius carne de homine sumpta, quam Deo Patri
pro ipso offerret indutus est. Filius itaque Dei
in mundum veniens, puram et lucidam doctrinam
hominibus proposuit, et omnia quae praedicta sunt
perlustrans, ea in alium modum permutavit, ita ut
idola in Deum vivum, et prophetia in spiritalem
viam conversa sint, quoniam sicut verbum hominis
in inspiratione spiritus ejus emittitur, ita et Unigenitus
Dei de Patre in aulam Virginis missus, et
de Spiritu sancto conceptus est. Atque sic carne
assumpta ex eadem Virgine natus, omnia praeterita
et futura per semetipsum manifestavit, et quaeque
narrata et audita hominum gesta in meliora convertit,
inutilia scilicet delendo, utiliaque conservando;
quemadmodum in exercitu bonorum angelorum
fecit, quos post ruinam perditorum plus
clarificavit. Nam ante nativitatem ejus omnia velut
in tenebris erant, quae post assumptam earnem sicut
sol illuminavit, quia ipse lex fuit eam complendo,
et in id quod melius erat convertendo, praeceptisque
Patris sui obediendo, quod Adam facere neglexerat.
In eodem quoque Filio Dei justitia et pax conjunctae
sunt; atque in justitia, de qua mundus cum spuma
serpentis in peccatis obscuratus est per humanitatem
illius compressa, est, quoniam ipse praeliator
cum justitia et pace injustitiae resistit, justitia scilicet
quae divinis praeceptis circumdata est, pace autem
quae gratia Dei homini parcente munita existit,
atque electos suos in similitudine illa, qua beati
angeli cum Deo perstiterunt ad se collegit. Qui cum
in coelos corporaliter ascenderet, Spiritus sanctus
igneis linguis ita accendit, ut in interiori scientia
sic perlustrarentur, ut etiam alios hoc modo sibi
conjungerent, quatenus ipsi quamplurima miracula
et signa facerent, catholica fide decorati, et bonis
operibus sanctificati. Sic doctrina Filii Dei multum
fructum afferens, et de virtute in virtutem ascendens
in puritate processit; plurimusque populus in
luce fidei fulgens ei se subdidit, ita ut multi qui
per oblivionem et infidelitatem in casu Adae obnubilati
erant, cum vera fide et sanctissimis operibus
elucidati sint. Et necesse fuit ut Filius Dei in fine
temporum veniret, quia antiquus serpens deceptione
et irrisione ac blasphemia totum hominem violaverat.
Sed et hoc necesse erat, ut praesentia humanitatis
corporis ejusdem Unigeniti Dei opus suum
operaretur, quod operari incoepit per summos rectores
Ecclesiam regentes, et per alios eidem Ecclesiae
praelatos, et deinde cum sacerdotibus eorumque
subditis, atque cum eremitis virgineum ordinem
habentibus, et cum acie spiritalium hominum,
qui secundum angelicam aciem sunt, et qui etiam
in tuba laudum secundum angelicam laudem Deum
colunt, et cum poenitentibus, qui per imitatores
Dei ad ipsum clamant, atque cum bonis conjugatis,
magistrorum suorum praeceptis obedientibus, et
cum continentibus, qui se ipsos repudiantes mundum
relinquunt. Sic enim Filius Dei a regalibus
sedibus operatus est, et ut cum praesentia corporis
sui ad Patrem suum rediit se illi ostendens, ita et
recta opera horum omnium colligens, ea Patri suo
ostendit. Isti autem praedicti ordines qui per doctrinam
Filii Dei constituti sunt, in magno studio
de virtute in virtutem ascendendo arserunt, quemadmodum
dies post primam horam per ardorem
solis usque ad nonam ferventius ardet.

Quod tempora ista a pristina apostolicae disciplinae
fortitudine quasi in muliebrem debilitatem deficiant,
et universa tam in elementorum conturbatione
quam in morum depravatione in deterius
abeant.

VII. Et postmodum per doctrinam apostolorum,
et per virtutes caeterorum sanctorum puri et lucidi
facti sunt usque ad dies istos, qui quasi in muliebri
debilitate a fortitudine sua descenderunt, quia
tunc in eis omnis bona consuetudo, quae per gratiam
Spiritus sancti a temporibus apostolorum in
hominibus plantata primitus erat, in caliginem jaculorum,
quibus antiquus serpens mundum deceperat
ducebatur. Apostoli enim doctrinam suam
quasi chalybe firmaverant, atque cum clausura
coeli illam clauserant, et in timore Dei frena ipsi
imposuerant, ne in irrisionem duceretur; sed ut in
quotidiana strenuitate haberetur, et quia doctrinam
suam secundum cursum solis constituebant,
ipsam per abstinentiam ciborum, et per laudem et
orationem sanctificabant. Antiquus autem serpens
in semetipso scrutando sciscitabatur quomodo legem
istam destrueret et exstingueret, quoniam se ex
toto deceptum videbat, et quia etiam se bellandi
tempus contra filios hominum per hoc cognovit habere,
quod conceptionem hominis in peccatum verterat.
Unde et quemdam regalis nominis judicem
aestuanti libidine praevaricationis inflammavit, ita
ut plurimas nefandas vanitates sibi advocaret, quasi
eas coleret, qui etiam hoc tandiu fecit, quousque
manus Domini eum percussit, sicut Neronem necnon
et alios tyrannos in omni honore ipsorum conculcavit.
Tunc viriditas virtutum aruit, atque omnis
justitia in defectum declinavit, et ideo etiam
viriditas terrae in omni germine suo descendit,
quoniam superior aer in alium modum quam prius
constitutus fuisset mutatus est, ita ut aestas contrarium
frigus, et hiems contrarium calorem postmodum
multoties habuerit, et tanta ariditas, ac tanta
humiditas cum aliis quibusdam praecurrentibus signis,
quae Filius Dei ante diem judicii discipulis
suis perquirentibus ventura praedixerat in terra
multoties fuerint, ut multi dicerent diem judicii
imminere.

Verba quaedam arcana Filii ad Patrem interpellantis
eum pro vexatione quam in corpore suo, quod
est Ecclesia, a quibusdam membris suis deserentibus
justitiam sustinet, et pro completione numeri
electorum ab aeterno dispositi, et quomodo eadem
verba intelligenda sint secundum diversas qualitates
temporum ab exordio mundi usque in praesens.

VIII. Unde et Filius ad Patrem loquitur dicens:
&#171;In principio omnes creaturae viruerunt, in medio
flores floruerunt, postea viriditas descendit.&#187; Et
istud vir praeliator vidit et dixit: &#171;Hoc tempus
scio. Sed aureus numerus nondum est plenus. Tu
ergo paternum speculum aspice. In corpore meo
fatigationem sustineo; parvuli etiam mei deficiunt.
Nunc memor esto quod plenitudo quae in primo
facta est arescere non debuit. Et tunc in te habuisti,
quod oculus tuus nunquam cederet, usque
dum corpus meum videres plenum gemmarum.
Nam me fatigat, quod omnia membra mea in irrisionem
vadunt. Pater, vide: vulnera mea tibi ostendo.
Ergo nunc, omnes homines, genua vestra ad
Patrem vestrum flectite, ut vobis manum suam
porrigat.&#187; Hujus sententiae intellectus hoc modo
accipiendus est: In principio, scilicet ante diluvium,
tanta fuit terrae viriditas, ut illa fructus suos
absque labore hominum produceret, et tunc etiam
homines nec disciplinam ad saeculum, nec devotionem
ad Deum perfecte habentes, terrenis tantum
et voluptatibus suis insudabant. Post diluvium autem,
velut in medio temporis, scilicet quod medium
inter diluvium et Filium Dei in mundum venientem
fuit, flores cum novo succo et cum omni germine in
alia vice quam prius fecissent floruerunt, quoniam
terra humiditate aquarum et aestu solis tunc cocta
fuit. Et sicut flores fructuum tunc plus quam prius
multiplicati ascendebant, ita etiam scientia hominum
in sapientia per Spiritum sanctum accensa
proficiebat usque ad novam stellam, quae Regem
regum ostendebat; itaque sapientia de igne Spiritus
sancti ardebat, per quem Verbum Dei in utero
Virginis incarnatum est, quod etiam praedicta stella
demonstrabat, in qua Spiritus sanctus hoc opus
gentibus manifestavit, quod in utero Virginis perfecerat;
claritasque flammae Spiritus sancti sonus
Verbi est, quod omnia creavit. Nam Spiritus sanctus
uterum Virginis fecundavit, atque in igneis
linguis super discipulos Filii Dei venit, et post easdem
igneas linguas cum eisdem discipulis et cum
ipsorum sequacibus multa miracula operatus est.
Quapropter et idem tempus de virtute in virtutem
ascendens tempus virile dictum est, et sic per plurimos
annos in forti curatione perduravit. Postmodum
viriditas a fortitudine sua descendit, et in muliebrem
debilitatem versa est, omnem justitiam
postponens, et stultitiae morum hominum subjiciens,
quia in diebus istis quisque hominum quod
sibi placet facit. Unde et in eis Ecclesia desolata
est, quemadmodum vidua quae solatio sollicitudinis
viri sui caret; quemadmodum rectum baculum
magistrationis non habet, super quem homines se
inclinent. Sed perversi mercenarii propter avaritiam
pecuniae parvulos meos in valles prosternunt,
eosque ad colles et ad montes ascendere prohibent;
ipsisque nobilitatem, haereditatem, praedia et divitias
abstrahunt; et hoc ut lupi rapaces faciunt,
qui vestigiis ovium insidiantes, oves quas rapiunt
laniant, et quas laniare non possunt fugant; atque
dolosa deceptione parvulos meos per majores judices,
et per iniquos tyrannos devorant. Quapropter
dies isti diabolicae artis carcer sunt, quia diu sustinui
populum meum per tyrannidem inimicorum
derideri, quoniam ipsis funes dimissi sunt, quatenus
diversis poenis homines affligant, velut etiam
in Veteri Testamento mihi rebelles saepius castigavi.
Ego etiam quosdam aerios spiritus multa tempestate
aliquos homines in his eisdem diebus terrere permisi,
et sic eos percussi, ipsosque plurimis plagis
poenarum et plurima imbecillitate ac infirmate corporis
afflixi, quoniam ab inquietis moribus suis
non cessant. Invidiam quoque et odjum in sinum
suum collocant, damna aliorum in semetipsis computantes,
atque pallium honestatis et utilitatis eis
auferentes, et omnem nequitiam et sanguinis effusionem
super illos inducentes. Sed et per creaturam,
quam ad utilitatem hominis feci, multoties
judicantur, ita ut per ignem et per aquam suffocentur,
et per ventum et aerem fructus terrae ipsis
auferatur, et sol et luna ipsis inconvenienter ostendantur,
quia cursus suos ut a Deo constituti
sunt non peragunt, sed eos excedunt. Unde etiam
terra aliquando movetur, velut currus qui aliquo
impulsu dissolvitur. Hoc modo dies isti cursum
suum qui squalidis moribus hominum complebunt,
sanguinem effundendo, omnemque honestam constitutionem
Ecclesiae destruendo, atque auream
justitiam cum aere et plumbo iniquitatis contaminando,
et omnem voluntatem hominum in diversitate
nequitiae librando. Ante finem autem dierum
horum, muliebris scilicet debilitatis, justitia, quam
Filius Dei cum annulo desponsationis discipulis
suis in omnem terram eos mittendo commiserat,
surget, vestesque suas, quas ab apostolis susceperat,
per iniquitatem populorum contaminatas et
scissas demonstrabit.

Mystica descriptio quomodo apostoli justitiam, quam
a Domino per mundum praedicandum susceperant,
et secundum diversitatem naturalium morum suorum,
et secundum distributionem gratiarum coelitus
sibi infusarum multiplici vestitu gloriae decoraverunt;
et de excellentia doctrinae Pauli apostoli,
et quare sublimitate revelationum elevatus et
pondere infirmitatis depressus sit.

IX. Nam Matthaeus, mitis in moribus suis existens,
nec profundum ingenium habens, blande et
leniter homines docuit; doctrinamque apostolorum
utique affirmans, eam doctrinae suae quasi magistram
praetulit. Et sic plurimum populum cum
praedicatione, quae ut favus mellis dulciter stillavit,
in vera fide ad Deum convertit, quoniam propter
suavitatem morum ipsius doctrinam ejus populi
lambebant, quemadmodum infans lac sugit; et ideo
etiam Spiritus sanctus eum tetigit, ita ut de incarnatione
Filii Dei fideliter scriberet. Ipse utique ex
serico piae intentionis camisiam, id est bene ordinatam
contritionem, et ut lux diei lucidam paravit,
illaque justitiam induit, ubi pro justitia a martyrio
non declinavit. Sed Thomas fortes strenuosque
mores ad usus hominum habuit, nec leviter ad
quamque causam se convertit, nec ulli rei facile
consensit; sed quod vidit hoc credidit, et quidquid
interius invisibile erat, hoc nonnisi per ostensionem
signorum capiebat. Unde enim est ut signa per
opera cognoscantur, quoniam corporalia corporaliter
videntur, et spiritalia spiritaliter capiuntur; et
per sanctitatem operum homo spiritalis esse scitur.
Sic iste plurimum populum ad Deum convertit,
justitiamque cum veste ex viridi serico et prolixa
super camisiam vestivit; quae ut radius solis fulsit,
ubi cum rectitudine bonae intentionis illam ornavit,
et per omnia lucere fecit, corda incredulorum ab
idolis ad Deum convertens, seque martyrio suo
rectori omnium offerens. Petrus autem tunicam ex
bysso et purpura contexuit, cum rectitudinem, lenitatem
et strenuitatem propalavit, illaque justitiam
cum ecclesiasticis ordinibus induit, ubi et se multis
tribulationibus corpore et anima subjecit. Matthias
vero, mitis et humilis existens, columbinosque
mores habens, ac diversitatem morum hominum,
invidiamque et odium fugiens, vas Spiritus
sancti fuit, qui in illis habitat qui mentes suas in
plateis discurrere et diversa sciscitare non permittunt;
atque coram fidelibus et infidelibus multa
signa et mirabilia in humilitate quasi nesciens fecit,
martyriumque velut epulas desideravit. Unde
justitiae regalem sedem super quam honeste sederet
paravit, capita aquilarum et leoninos pedes in
quatuor columnis suis continentem, quia per quatuor
partes mundi in humilitate volavit, et a nulla
injuria vinci potuit. Praedicationem quoque suam
late diffundens, et quamplurima opprobria patienter
sustinens, omne opus suum viriliter ad perfectum
perduxit. Quapropter et homines eum libenter audierunt,
eumque quamplurimum dilexerunt, justitiamque
super sedem quam paraverat per humilitatem
suam sedere fecit. Deus namque duodecim
apostolos in vicissitudine diversorum morum elegit,
sicut etiam duodecim prophetas elegerat, quoniam
mirabilis Deus est.

Et deinde scintillam unam invenit, eamque igne
suo accendit, scilicet Paulum, in quo etiam multa
mirabilia fecit, quia et in ferocibus et in strenuis
signa sua complet, quemadmodum et in mitibus,
ne populus eos abjici at dicendo quod tantum in bonis
miracula sua operetur. Spiritus enim sanctus
omnem doctrinam apostolorum per Paulum decoravit,
qui montem altae mentis portavit, et ferox ut
leopardus fuit, super omnia frendens, quae superare
voluit, quoniam omnia quae voluisset se posse
perficere putavit; scintillamque fidelitatis Spiritus
sanctus in illo invenit, quia persecutionem non propter
invidiam et odium, sed propter amorem veteris
legis agebat. Et Deus bestias prius quam hominem
creaverat, hominemque ad imaginem et similitudinem
suam praecedentibus bestiis fecerat. Veterem
quoque legem secundum bestias primum dedit,
quam per humanitatem Filii sui in spiritalem
intellectum secundum exercitium laudis angelorum
postea convertit. Nam sicut hominem primum plasmavit,
et ut deinde spiraculum vitae in illum misit,
ita et veterem legem praemisit, quam postmodum
nova lege in melius commutavit. Sic et Paulum in
nimio zelo inveniens, in vetere lege ipsum prostravit,
atque per hoc illi ostendit, quod nomen Filii
sui in nova lege portaturus esset. Spiritum quoque
illius in altitudinem elevans demonstravit ei mirabilia
quibus contra ipsum pugnavit; sed tamen intra
illum anima ejus latuit, ita ut vix sentiret se vivere,
quemadmodum anima in corpore manens cogitationes
suas emittit. Si enim Deus illi miracula
sua leniter manifestasset, propter ferocitatem animi
sui ad priorem zelum reversus fuisset. Quapropter
Deus eum valde constrinxit, totumque corpus
illius labore perfudit. Infirmitas quippe illius in
duobus modis erat, ita ut omnes venae corporis ejus
languore perfunderentur, et ignea jacula diaboli
quadam dulcedine carnis ipsum fatigarent. Sed
quia mirabilia Dei in spiritu viderat, idcirco etiam
fortissimam vim in spiritu suo habebat, et quoniam
plurima arcana et occulta mysteria ultra quam homini
licitum sit loqui inspexerat, ideo etiam verba
et praedicatio ipsius velut clavi in altum fixi, qui
domum sustinent, fuerunt, quoniam et Filius Dei,
quem Maria Virgo genuit, istum de tribu Benjamin
elegit. Unde et caeteris omnibus qui cum ipso corporaliter
manebant, praedicando plus laboravit. Mulier
quoque ad honorem et ad gloriam mariti sui
se ornat, et ut ipsi tanto pulchrior esse videatur.
Et per hoc homo cognoscat qualiter animam suam
coram summo rege ornare debeat, quia cum homo
charitatem habuerit, vestem auream sibi induit;
atque cum castitatem amat faciem suam cum pretiosis
margaritis ornat, et cum abstinentiam ciborum
ad se colligit, purpura et bysso se vestit.
Quapropter etiam homo qui a peccatis se abstinere
vult, carnes devitet, quae tamen ob reparationem
sanitatis manducentur, quoniam carnes saepe carnem
hominis ad peccata trahunt. Paulus autem
praeceptum virginitatis in lege non habuit, unde et
illam hominibus non indixit, sed consilium dedit,
quia praeceptum timorem, consilium vero amorem
habet; et ideo praeceptum timoris quod exterius
auditur, multoties praevaricatur; consilium vero
amoris, quod omnes venae hominis in desiderio
percipiunt firmiter tenetur. Sed quoniam primitus
per serpentem consilium disturbatum est, ex antiquo
consilio Deus homo factus est, in quo charitas
ita ardebat, ut totum mundum illuminaret. Et
ideo etiam Paulus ex occulto consilio de virginitate
consilium, et non imperium dedit, quam nemo hominum
per imperium constituere debet, quoniam
Deus illam in semetipso ad perfectum duxit. Unde
et castitas legale praeceptum servitii seu timoris non
habens, sola libera in Deo absque omni timore

Rota itaque currus justitiae Paulus est, quia
sicut rota currum, currus vero omne pondus portat;
ita doctrina Pauli legem Christi fert, quoniam
nova lex de veteri lege texta est, in qua Moyses
circumcisionem et oblationes conclusit, quae omnia
Spiritus sanctus in novam sanctitatem renovavit,
et quae Paulus cum novo igne in subscripta catenula
monilis justitiae conglutinavit. Quaeque enim
opera in recta honestate sanctificavit, ita videlicet
ut conjugium in timore Dei fieret, et recte viventes
continentes essent; et ut homo per abstinentiam se
non plus affligeret, quam per gratiam Dei sufferre
posset; et ut virginitas cum corona summi regis
se ornaret, quia a Deo sumpta est, quoniam sicut
Deus primum hominem absque omni succo carnis
plasmavit, ita et ipse indumentum suum sine omni
sudore peccati a virginitate tulit. In his enim tribus
modis scilicet conjugio, continentia, et virginitate
Paulus omnes virtutes omnemque vitam sanctorum
collegit, atque doctrinam apostolorum eleganti
colore decoravit. Ipse quoque calceamenta
justitiae ex purpureo serico faciebat, cum saeculum
per omnia relinqueret, et cum plus omnibus condiscipulis
suis per vias ecclesiarum discurrendo
laboraret; illaque purissimo auro velut stellis lucentibus
exornavit, cum per bona opera quibusque
credentibus exempla in sanctitate lucentia proposuit,
ubi etiam corpus suum ad passionem dare
festinavit.

Jacobus autem qui frater Domini dictus est suaves
mores habens mitis fuit, doctrinamque suam
soli Deo intrinsecus obtulit, nec vanam gloriam
quaesivit, sed in magno studio rectas vias currens
lutulentas plateas infidelitatis purgavit. Populum
quoque ad veram fidem convertit, atque dulciter
dictavit, quomodo doceret Filium Dei de Virgine
natum, quod etiam dulcibus verbis ostendens, sanctis
quoque operibus ac plurimis signis affirmavit.
Per suavem itaque auditum verborum suorum in
aures justitiae paravit. Sinistra enim auris ex hyacintho
fuit, coloremque purae nubis habuit, significans
quod Filius Dei absque peccato in mundo
conversatus est peccata hominum delens et abluens;
dextera autem ex rubicundo hyacintho fuit, passionem
ejusdem Filii Dei demonstrans, per quem diabolus
devictus est. Unde et ipse martyrio se subdidit.

Simon vero sapiens et strenuus fuit, atque innumerabilibus
peccatis infidelium amara tormenta
praedicavit, magnaque signa in firma fide fecit.
Unde et homines eum libenter audierunt, ac torrens
iter ad fidem paravit, quia timorem mortis eis
proposuit. Hoc modo per magnum praeconium ex
smaragdo et rubeis lapillis, et ex bacis atque margaritis
monile justitiae fabricavit, cum per munimentum
strenuorum morum monile fecit, cui smaragdum
per viriditatem praedictionis, ac rubeos lapillos
cum caeteris bacis et margaritis per timorem
poenarum imposuit, nec tormentum martyrii metuit,
sed illud patienter sustinuit. Cui Paulus succurrit,
et quamvis calceamenta justitiae fecisset, ad
idem monile elegantissimam catenulam suspendit
ex purissimo auro factam duodecimque lapidibus
et pretiosissimis margaritis sine defectu firmissime
ornatam. Quae usque ad pedes ejusdem justitiae
descendens, in fine suo formata duo capita habebat,
scilicet ad dextram partem suam ex rubicundo
sardio velut caput capricorni, ad sinistram vero ut
ex auro quasi caput leopardi, ita ut etiam caput
capricorni capiti leopardi resistere videtur. Nam
munimento doctrinae caeterorum apostolorum doctrinam
suam adjunxit, eamque bonis operibus, et
tam apostolicis doctrinis quam caeteris virtutibus
irreprehensibilem adornavit, ita ut ad finem rectitudinis
perdurans non deficiat, quousque mundus
finiatur. Ubi etiam circa eumdem finem velut in
duobus capitibus duae potestates apparebunt, altera
scilicet ad salvationem in laboriosa constrictione
per Enoch et Eliam sursum ascendens; altera
vero ad perditionem in dissimulatione gloriosorum
miraculorum et virtutum per Antichristum
frendendo properans, sic etiam ostendentes, quod
hi qui ad coelestia tendunt, illos qui ad diabolicam
seductionem festinant opprimunt. Jacobus autem
frater Joannis muliebre velamen ex albo serico et
auriphrygio incarnationem passionemque Filii Dei
praedicando contexuit, dum idola per plurima miracula
destrueret, quo caput justitiae circumdatum
ita ornavit, ut omnis Ecclesia Deo laudem
daret, ubi et ipse ad martyrium capitis se inclinavit.

Joannes vero per miracula quae Deus illi ostendit
cingulum ex viridi serico castitatem viridi et suavi
intentione producens fecit, cui duodecim lapides
propheticarum virtutum cum plurimis margaritis
bonae voluntatis inseruit. In cujus oris viridem colorem
ramo de quo balsamum sudat similem posuit,
quia perseverantiae castitatis viriditatem et
odorem virtutum adjunxit, illoque justitiam circumcinxit,
quando per preces populi &#171;in principio erat
Verbum&#187; edidit. Sed Philippus mitis existens, ac
in doctrina sua humilis apparens, plurimum populum
sibi attraxit. Unde etiam hoc modo armillas
ex auro fabricavit, quibus smaragdos rubicundosque
hyacinthos, ac nobilissimas margaritas imposuit,
ita ut etiam aurum pro multitudine lapidum istorum
vix videri posset, quoniam in doctrina, et in
operibus suis viriditatem, laborem et innocentiam
virtutum demonstrans bonam voluntatem suam
quantum potuit intrinsecus celavit, armillasque
istas brachiis justitiae circumdedit, cum martyrio
suo bona opera sua complevit. Bartholomaeus autem
in magno studio praedicationis nec fatigari potuit,
nec etiam ab hoc cessare voluit. Quapropter
ex auro, et ex alia pulcherrima materia electrum
cum elata caelatura, et cum pretiosis lapidibus intermistum
fecit, quod de praefatis armillis usque ad
ulnas brachiorum justitiae dilatando extendit, et
etiam ab eisdem armillis usque ad praedictas ulnas
in tribus locis dividendo distinxit; easdemque divisiones
cum quibusdam gracilibus et aureis catenulis
connexuit. Nam ipse ex bona voluntate quam
in fide habuit, verba praedicationis suae cum occultis
secretis mysteriorum Dei, et cum electis virtutibus
extulit, eaque usque ad sanctam operationem
dilatavit, cum in uno Deo tres personas recte
distinguens, veram Trinitatem invisibiliter et ineffabiliter
sibi connexam fideliter et decentissime asseruit;
sic quoque mentes hominum ad se trahens,
corpusque suum passioni totum subjiciens, brachiaque
justitiae mirabili ornatu circumponens. Andreas
quoque annulum ex auro purissimo faciens,
optimum topazium illi inseruit; Filiumque Dei
sponsum justitiae esse manifestavit, quando sinceram
fidem per pulchritudinem virtutum in ecclesia
ornavit; annulumque istum digito justitiae imposuit,
cum in crucem se suspendi permisit. Sed et Thaddaeus
prudens et subtilis fuit, moresque hominum
investigare studuit, et ideo etiam quamplurimos ad
utilitatem fidei convertit, quia ipsum superare non
poterant, dolumque serpentis vincens per sancta
opera coram populo multa miracula ostendit. Pallium
quoque ex rubicundo serico fecit, illudque
diligenter adornare studuit; ornatumque justitiae
circumdedit, quoniam cum charitatis opera in fulgore
caeterarum virtutum composuit, et illa ad verum
decorem perduxit, justitiamque cum eis obtexit,
ubi etiam se passioni corporale subjecit. Petrus vero
eam sic vestitam videns, et quamvis ipsam tunica
induisset, coronam tamen ex auro optimo fabricavit,
quam etiam pretiosissimis lapidibus et gemmis
decoravit, illamque capiti justitiae imposuit, quia
per hoc quod gloriam Filii Dei infideliter et intrepide
praedicavit, et omnibus virtutibus et occultis
mysteriis ornatam demonstravit, cum corona sanctitatis
et honoris justitiam exornavit; ipsamque in
cruce pendens, martyrio suo super caput illius decenter
dedit. Tali modo justitia ab apostolis vestita
erat.

Brevis superiorum repetitio; quomodo in diebus istis
virilem fortitudinem non habentibus omnia ecclesiastica
instituta in deterius concidant, et testimonium
Psalmistae ubi dicit: &#171;Justus es, Domine,&#187;
et ad quid appositum et qualiter intelligendum
sit.

X. Sed ipsa faciem velut solis splendorem fulgentem
habens, quoniam semper coram Deo splendida
et immutabilis est, forti clamore supernum
judicem invocat, vestesque suas a sceleratis hominibus
pollutas esse, ut praefatum est, demonstrat.
Nam dies isti muliebris debilitatis virilem fortitudinem
non habent, ita scilicet ut omnia ecclesiastica
instituta, sive saecularia sive spiritalia sint, in deterius
descendant, et nunc in alio modo quam apostoli
seu caeteri antiqui Patres ea constituerint,
consistant, per quae omnia primitus Ecclesia velut
sol lucebat, et justitia coronata erat, quemadmodum
propter dominationem regni rex nominatur,
et ut propter diadema et regales vestes suas honoratur.
Justitia enim Dei per ecclesiasticas dispositiones
et per omnia ad illas spectantia coronata et
ornata est; ipsaque materia est omnium legalium
justificationum, quae ab omnipotente Deo constitutae,
et igne Spiritus sancti accensae sunt, quemadmodum
domus per inhabitantes eam sublimatur.
Unde scriptum est: &#171;Justus es, Domine, et rectum
judicium tuum (Psal. CXVIII).&#187; Hujus sententiae
intellectus hoc modo accipiendus est: Justus
es in omnibus judiciis tuis, o Domine, qui omnibus
dominaris; quoniam tu justitia illa es quae nunquam
ab ulla iniquitate obnubilatur: sed quae opus
suum ostendit, sicut vexillum constitutum ducem
praecedit. Opus quoque justitiae coelum et terra cum
reliqua creatura est, et justitia Deus est, qui veritatem
ostendit, cum bonis rumoribus sanctorum
operum, quae eidem justitiae, velut rami arbori infixa
sunt. Quapropter et rectum in aequitate judicium
Dei est, quia nullam obscuritatem falsitatis
habet; quoniam illa velut immundissimum lutum
conculcat, quod in putredine fetet. Justitia itaque
Dei super montes clamat, et vox ipsius ad coelum
sanat, atque conqueritur, quod primum facta mons
sanctitatis in ecclesia, modo in monte sanctitatis
destructa jacet. Nam ego justitia Dei lugubri voce
dico:

Querimonia sive clamor justitiae ad Deum judicem
adversus sceleratos et impios, et diversis criminibus
contaminatos, qui antiquis Patrum institutionibus
repudiantes, ornamentis gloriae suae eam
despoliando destituunt

XI. Corona mea schismate errantium mentium
obnubilata est, quoniam quisque secundum voluntatem
suam legem sibi constituit, et qui magistrum
deberent habere, ac virgam illius pati, magistri
esse volunt, atque petulanti constitutione semetipsos
regentes, et utile dicentes quidquid eligunt;
sicque infideles existentes, quia in se confidunt, nec
a se ipsis, nec ab aliis hoc modo salutem vitae consequuntur,
quam nemo praeter Deum dare potest.
Nam per omnia haec corona mea obnubilata est,
quoniam ista facientes in claritate illa me non inspiciunt,
qua a Deo processi. Tunica quoque mea
pulvere terrae aspersa est, quam illi contaminant,
qui sancta et bona conversatione, saeculo relicto,
tunicam Filii Dei induunt, quoniam meretricibus
se admiscent, quemadmodum de juniore evangelico
filio scriptum dignoscitur. Jugo namque Christi per
imitationem circumcisionis et legalis constitutionis
sacerdotum jugati sunt; sed praevaricando fornicatores
existunt, nec cum juniore filio clamant, qui
ad patrem suum recurrit dicens: &#171;Pater, peccavi
in coelum et coram te (Luc. XV),&#187; malumque adulterii
velut eis constitutum sit in consuetudine habent.
Quapropter et tunicam meam pulvere peccatorum
maculant, nec ab ea eumdem per poenitentiam
pulverem excutiunt, sed quasi vermes in putredine
peccatorum se fovent. Hinc etenim caeci,
surdi et muti sunt, officium meum non clamantes,
nec judicium meum judicantes; sed avaritiam deglutiunt,
et vulnera non sanant, quia vulneribus
pleni sunt, et ad Scripturam quae eis loquitur surdi
sunt, eam nec audiendo, nec eam alios docendo.
Et his modis taedium in omnibus constitutis ordinibus
ecclesiae est, ipsaque velut sine baculo incedit,
quoniam omnes constitutiones suae jam pene
defecerunt. Cum enim sol in nube obnubilatus fuerit,
gaudium jucunditatis in creaturis non est, nec
etiam in populis, cum sine rege sunt. Constitutiones
namque ecclesiasticorum ordinum obnubilatae sunt,
quia constitutiones absque opere nominari solummodo
volunt, ideoque etiam verum gaudium in
ipsis non est, sicut nec in fide quae sine operibus
est. Vere istud sic non perdurabit, nec permanebit,
quoniam judicium Dei his minatur, qui omnes
voluntates suas in proprietate sua quasi absque Deo
sint complent. Ego enim quae in antiquo consilio
surrexi ad judicium Dei clamo de his querimoniam
faciens, qui pallium meum a me abstraxerunt, et
qui omnibus ornamentis meis me destituerunt; judicesque
eorum adversum ipsos in adjutorium mihi
advoco, in eadem vocatione qua creator cunctorum
mulierem vocavit, quando illam de viro tulit,
quatenus faceret ei adjutorium simile sibi. Quemadmodum
enim mulier viro subdita est, et ut filios
producit, sic etiam homines praecepta Dei per me
deberent audire, eisque obedire. Et quia hoc non
faciunt, sed me negligunt; idcirco quoties ab eis
percutior, toties judicium Dei ipsos vallat, velut in
antiquo tempore per diluvium accidit; et ut in veteri
lege, et in nova lege multoties factum est, sicut et
adhuc saepius fit. Ego quippe Justitia nominor, et
Ecclesia per regenerationem spiritus et aquae de
me orta est, et unum sumus, sicut etiam Deus et
homo unus sunt. Igitur ferocissimis judicibus clamabo,
qui me vindicabunt de furiosis morsibus illorum,
qui me, ut lupi agnos, persequuntur. Ipsi quoque
peccatores existentes cum saginato vitulo non
epulantur, sed Samaritanis similes sunt, qui in
duabus legibus esse volebant. Quapropter et in irrisionem
Eliae prophetae convertentur, qui illis qui
Baal colebant, quasi illudendo dicebat, quod clamarent
voce majore. Deus enim si esset Baal, et
forsitan loqueretur, aut in diversorio esset, aut in
itinere, aut certe dormiret ut excitaretur. Et ideo
etiam decepti sunt, quoniam gratia Dei longe ab
eis est, quia praecepta quae suscipiunt non servant,
sed illa retrorsum projiciunt dicentes: &#171;Cum voluerimus
praecepta Dei nostri observabimus, quia
modicum tempus in correptione ipsi placet.&#187;

Quia Deus ista justitiae detrimenta in indeficienti lumine
claritatis suae considerans, quamvis peccata
hominum propter poenitentiam dissimulet, oblivioni
non tradat, et verba ipsius super hoc idem.

XII. Et istos incongruentes dies detrimenti totius
aequitatis vir ille qui contra diabolicas acies, et
contra omnem nequitiam fortis praeliator existit, in
indeficienti lumine claritatis suae videt, nec oblivioni
tradit, quamvis dissimulet peccata hominum,
quatenus poenitentiam agant, et dicit: &#171;Hoc tempus
quod a bono declinat, et in malum cadit, in occultis
judiciis meis scio; quoniam iniquitates hominum
quae per diversa curricula succedentium
sibi temporum discurrunt, ita transitorie non negligo,
quin illas flagellis justae correctionis examinem.
Sed aureus numerus, scilicet martyres illi,
qui in rubore sanguinis sui velut aurum fulgentes,
in primitiva Ecclesia propter veram fidem occisi
sunt, nondum est plenus, quia martyres illos exspectant,
qui in novissimo tempore perditi erroris
ob confusionem nominis mei corpora sua ad passionem
martyrii tradent, quemadmodum Joannes
dilectus meus testatur dicens:

Testimonium de Apocalypsi Joannis apostoli ad ista
competens, et quo sensu accipienda sint.

XIII. &#171;Et dictum est illis ut requiescerent tempus
adhuc modicum, donec compleantur conservi
eorum, et fratres eorum, qui interficiendi sunt
sicut et illi (Apoc. VII).&#187; Hujus sententiae intellectus
hoc modo accipiendus est. Divina inspiratione
ostensum est illis, qui propter amorem Dei temporali
morti se subjecerant, ut corpora eorum requiescerent
in pulvere resolutionis tempus adhuc
modicum, id est ad praedestinationem illam donec
compleantur in omni perfectione qui servi Dei
erunt, videlicet Deo in omni veritate servituri, sicut
ut et ipsi et fratres eorum, quia etiam in corporibus
suis quemadmodum et ipsi passibiles erunt,
ita quoque ut propter Filium Dei quamplurimis tribulationibus
attriti, mortem corporalem subeant.
Sanguinea etenim vox martyrum, qui nec peccata,
nec quare occiderentur sciebant, ad Deum ascendit;
sed splendor divinitatis eis resplendet, ita ut in
eodem divinitatis splendore innumerabilem multitudinem
futuram praevideat. Nam claritas aeternae
vitae illis datur, in qua cognoscunt responsum quod
ipsis ostenditur; clamorque eorum cum squalidis
operibus peccatorum obnubilatus non est, quoniam
innocentes fuerunt, et quia sanguis ipsorum propter
Incarnationem Filii Dei effusus est, ubi et Agnum
sanguinem suum effusurum protestati sunt. Et horum
conservi dicuntur, qui propter fidem et justitiam
occiduntur; fratres autem, qui in novissimo
tempore per Antichristum consumentur, sicut infantes
per Herodem consumpti sunt, qui Filium Dei
negavit, quemadmodum et Antichristus eum negabit.
Nam vox effusi sanguinis hominis per animam
ejus sursum ascendit clamando et conquerendo,
quod illa de sigillo corporis, in quo eam Deus posuerat,
expulsa sit: ac deinde mercedem operum
suorum sive in gloria, sive in poenis eadem anima
recipit. Prima nempe vox sanguinis in Abel ad
Deum clamare coepit, quoniam Cain constructionem
operis Dei praecipitanter et proterve destruerat.
Quapropter Filius Dei iterum dicit:

Item querimonia Filii ad Patrem pro tribulatione
quam in corpore suo patitur ab his qui per malitiam
contra eum calcitrant, et pro parvulis qui vanitatem
amplectendo a bono deficiunt; et quod angeli
licet ex immensa claritate refulgeant, sanctorum
tamen opera hominum quasi speculum laudis
approbando inspiciant.

XIV. Tu ergo paternum speculum, quod claritas
divinitatis est, in qua exercitus angelorum fulget,
quemadmodum formae illae quae in speculo ostenduntur,
quia idem speculum ipsis angelis semper
resplendet, aspice et ostende quantas injurias patior
ab his qui me negligunt. In corpore meo, scilicet
in membris meis quae contra me per malitiam
calcitrant, cum mihi in rectitudine adhaerere deberent,
fatigationem perversitatis sustineo, quoniam
ubi in eis per viriditatem bonorum operum quiescere
possim non invenio. Parvuli etiam mei qui in
humilitate deberent incedere, et omnem pompam
saeculi abjicere, in eo quod nihil est deficiunt, quia
vanitatem superbiae amplectuntur sanctos se esse
putantes, operaque sua in laudibus humanae gloriae
portantes. Et quoniam in hac transitoria laude a
coelesti laude deficiunt, laudem angelorum non attendunt,
quia angeli sanctam divinitatem frequenter
laudant, in Deo novam laudem semper invenientes,
quoniam illum ad finem perducere non
possunt. Ipse enim clarissimum lumen est, quod
nullo modo exstinguetur, ita ut angelica turba ab
ipso clarescat, quia angelus sine opere carnali laus
est; homo autem cum opere carnali laus existit,
ejusque opera angeli laudant. In laudibus enim
quibus Deum laudant, sancta etiam opera hominum
approbant, illaque quasi speculum laudis inspiciunt,
quoniam Deus hominem mirifice ex anima
et corpore composuit, nec claritate angelorum caret,
cum in illorum societate sit, quia Deus etiam
ordinavit ut divinitas et humanitas in uno Deo gloriose
laudetur. Hinc autem diabolus illuditur, qui
angelus existens Deus esse voluit; sed Deus illum
quasi decepit, cum de limo terrae hominem creavit,
qui anima et corpus in uno est, nec anima sine
corpore, nec corpus sine anima homo existit;
animaque cum corpore, et corpus cum anima operatur.
Corpus namque clausura est, in qua anima
clauditur, et animam multoties constringit, ita ut
ipsa corpori cedat, nec illud cohibere valeat, quin
opus suum quod quaerit faciat, quoniam cum illo
occupata est, gustusque carnis ipsi displicet, qui
tamen contra voluntatem ejus per venas saepius
perficitur, in quibus ipsa operatur. Sed cum homo
alienam vitam desiderat, quae contra concupiscentiam
carnis est, anima celeri itinere illam apprehendit
et perficit, quia toto desiderio illam in semetipsa
gustat.

Quod justitia et morum honestas et dignitas virtutum
a diebus diluvii usque ad adventum Domini
per prophetas roboratae, et deinde per apostolos et
doctores in Ecclesia longo tempore refulgentes,
sed modo depravatae post dies istos qui ex injustitia
torpent, iterum ante finem post multas tribulationes
in hominibus reformabuntur.

XV. Dies autem istos qui injustitia torpent, ut
praefatum est, canis igneus, sed non ardens in libro
Scivias designat, aliis in fortitudine fortioribus eos
subsequentibus, in quibus homines quidam rectitudinem
inspicientes supradictamque levitatem deponentes
ad justitiam se convertent. Justitia itaque
ab Incarnatione Filii Dei per plurima curricula dierum
ad excelsa sanctitatis velut per quasdam scalas
in fide catholica ascendit, et quasi purissimo auro
bonorum operum perfusa et per lucida in eadem
fide effulsit, nec ulla indignitate pravorum operum
sorduit, sed invincibilis perstitit. Diebus autem illis,
inquam, plurima longitudine usque ad supradictos
muliebris levitatis dies transactis, in eadem
fide per quasdam descensus indignationes coepit
inclinari, et quibusdam tenebris injustitiae obtenebrari.
Nam justitia et honestas morum, caeteraeque
dignitates virtutum a diebus diluvii in hominibus
paulatim creverunt, et ad fastigia sua paulatim ascenderunt
usque ad dies prophetarum, qui illas ita
corroboraverunt, ut maximum splendorem usque
ad Filium Dei darent. Et deinde in apostolis caeterisque
doctoribus per plurimam longitudinem dierum
in eadem dignitate et splendore duraverunt
usque fere ad ortum praefati saecularis judicis, moechiae
magis quam timoris Dei cultoris, ante cujus
initium paulatim decrescere et ad deteriora inclinari
coeperunt, sicut etiam a diluvio usque ad prophetas
paulatim sursum ascenderant. A diebus autem
ejusdem judicis radix iniquitatis ac oblivio justitiae
et honestatis ortae sunt, quae ita se dilatando
et propagando quasi in muliebri debilitate processerunt
usque ad alium rectorem spiritalis nominis
gestatorem, qui prudentiam et malitiam serpentis
habuit, quem judicium Dei occidit. In cujus diebus
praefata iniquitas, atque superfluae consuetudines
vitiorum hominum per divinam examinationem
ad purgationem coeperunt incalescere, et fervere,
atque spumas ejicere. Unde et tam acriter et acerbe
nunc colantur, et a spumis suis purgantur, ut homines
in periculis istis magno moerore et tristitia
commoveantur. Sed dies moeroris et tristitiae nondum
adsunt.

Quia supernus judex querimoniam justitiae interim
suspiciens, vindictam suam super praevaricatores
aequitatis, et maxime super iniquos Ecclesiae praelatos
per multa incommodorum judicia inducet,
donec debita examinatione purgati per poenitentiam
resipiscant, et sic ordo quisque in rectitudine
restitutus ad honorem dignitatis suae revertetur.
XVI. Justitia enim postquam ad supernum judicem
querelam suam ut supra dictum est direxerit,
ille voces querimoniae ejus suscipiens, justo judicio
suo vindictam suam super praevaricatores rectitudinis
atque tyrannidem inimicorum eorum super
eos grassari permittet, sic ad invicem dicentium:
&#171;Quandiu rapaces lupos istos patiemur et tolerabimus,
qui medici esse deberent et non sunt?&#187; Sed
quoniam potestatem loquendi, ligandi et solvendi
habent, idcirco ut ferocissimae bestiae nos capiunt.
Scelera quoque eorum super nos cadunt, omnisque
Ecclesia per eos arescit, quia quod justum est non
clamant, legemque destruunt, quemadmodum lupi
agnos devorant, atque in crapula voraces sunt,
adulteriaque quamplurima perpetrant, et propter talia
peccata absque misericordia nos judicant. Raptores
etiam ecclesiarum sunt, et per avaritiam
quaecunque possunt deglutiunt, atque cum officiis
suis nos pauperes et egenos faciunt, ac se ipsos et
nos contaminant. Quapropter justo judicio dijudicemus
et dividamus eos quia seductores magis quam
doctores existunt, et hoc etiam idcirco faciamus
ne pereamus, quoniam si sic perseveraverint, totam
regionem sibi subjiciendo disturbabunt. Nunc
autem dicamus eis, quod secundum justam religionem
habitum et officium suum compleant, quemadmodum
antiqui Patres illa constituerunt, vel a
nobis recedant, et ea quae habent relinquant. Haec
et his similia divino judicio excitati illis acriter
proponent, atque super eos irruentes dicent: &#171;Nolumus
hos regnare super nos, cum praediis, et agris,
et reliquis saecularibus rebus, super quas principes
constituti sumus.&#187; Et quomodo decet ut tonsi cum
stolis et casulis suis plures milites et plura arma
quam nos habeant? Sed et num conveniens est, ut
clericus miles sit, et miles clericus? Unde abstrahamus
eis quod non recte sed injuste habent. Diligenter
autem consideremus quid cum magna discretione
pro animabus defunctorum oblatum sit,
et illud eis relinquamus, quoniam hoc rapina non
est. Omnipotens enim Pater recte divisit omnia,
coelum scilicet coelestibus, terram vero terrestribus;
atque hoc modo justa divisio inter filios hominum
sit, videlicet quod spiritales homines ea habent,
quae ad ipsos respiciunt, saeculares autem illa quae
eis conveniunt, ita ut neutra pars istorum aliam
per rapinam opprimat. Deus quidem non praecepit
ut tunica et pallium alteri filio daretur, et alter nudus
remaneret, sed jussit ut isti pallium, illi tunica
tribueretur. Pallium itaque saeculares propter
amplitudinis saecularis curae, et propter filios suos
qui semper crescunt et multiplicantur habeant; tunica
vero spiritali populo concedatur, ne in victu
aut in vestitu deficiant, et ne plus quam necesse sit
possideant. Quapropter judicamus et eligimus ut
omnia quae praedicta sunt recte dividantur; atque
ubicunque pallium cum tunica in spiritalibus invenitur
ibi pallium subtrahatur, et indigentibus detur,
ne per inopiam consumantur. Et sic tandem per
hanc judicialem sententiam omnia ista secundum voluntates
suas perficere conabuntur. Sed pontificales
dignitates, omnesque in spiritali habitu sub eis degentes,
illis cum clausura coeli primitus resistere
multum laborabunt. Sed cum tandem praesenserint
quod nec potestate ligandi, nec solvendi, nec confirmatione
oblationum suarum, nec strepitu armorum,
nec blanditiis, nec minis, ipsis resistere potuerunt,
divino judicio territi inanem superbamque
fiduciam quam prius in semetipsis semper habuerant
deponentes et in se redeuntes, coram illis
humiliabuntur, atque ululando clamabunt, et dicent:
&#171;Quia omnipotentem Deum in ordine officii
nostri abjecimus, idcirco super nos confusio haec
inducta est, videlicet ut ab illis opprimamur et
humiliemur, quos opprimere et humiliare debueramus.&#187;
Nam illis super quos principes constituti
eramus, et his qui nobis per disciplinatum subjiciebantur,
Deus funem subjectionis abstraxit, nobisque
eos dominari permittit. Quapropter consideremus
quod justa judicia Dei patimur, quoniam
regna mundi nobis subjugare voluimus, sicut et nos
sub jugo Dei esse debebamus, et quia voluptatem
cujusque carnalis concupiscentiae perfecimus, ne
ob hoc ullus nos arguere audebat. Deus enim genti
Judaeorum praecepit ut sacrificia de animalibus
Creatori suo offerrent; sed illi jussa ejus contemnentes,
in omnes carnales sensus se convertebant.
Unde et gentes alienigenarum super eos inducti
sunt: nobis autem ut vivum et spiritale sacrificium
offerremus indixit, sed nos illud pollutis manibus
tractare non pertimuimus, et cum diademate
sceptri sui nos coronaret, super omnia nos exaltavimus,
atque concupiscentias carnis nostrae omnibus
modis complevimus; et ideo inimici nostri
super nos grassantur, quemadmodum prioribus
praevaricatoribus inimici eorum dominati sunt. Et
tunc tam majores quam minores utriusque populi,
clerum ita ordinabunt, et ea quae illi necessaria
sunt hoc modo disponent, ut nec in victu
aut in vestitu defectum habeant; et a saecularibus
hujusmodi opprobria deinceps non sustineant.
Haec autem tam in spiritali quam in saeculari
populo quasi in prima hora diei incipientur,
et deinde velut in tertia in plenum opus perducentur,
et tandem quemadmodum in sexta ex
toto perficientur, et omnes gradus hominum quasi
post sextam considerabuntur, et in alium modum
quam modo sint disponentur, ita scilicet,
ut quisque ordo in rectitudine sua consistat,
et etiam liberi ad honorem libertatis suae, et famuli
ad debitam servitutem subjectionis suae redeant.

Quod ultione Dei per correctionem praevaricatorum
sedata, ordinatio justitiae et pacis tranquillitas ante
saeculum sicut et ante primum Domini adventum
resplendeant, Judaeorum etiam aliqua parte conversa
et gaudente, et illum advenisse fatente quem
modo negant.

XVII. Sed tamen inter haec omnia velut leo in
libro Scivias notatus ostendit, dura etiam crudeliaque
bella timore Dei abjecto multoties exsurgent,
et plurimi hominum in occisione cadent, plurimaeque
civitates per destructionem ruent. Sicut enim
vir fortitudine sua femineam mollitiem vincit, et ut
leo reliquas bestias superat, ita et crudelitas quorumdam
hominum quietem aliorum in diebus illis
per divinum judicium consumet, quoniam Deus
crudelitatem poenarum ad purgationem iniquitatum
inimicis suis tunc concedet, sic etiam a principio
mundi semper fecit. Cumque homines praedictis
afflictionibus purgati fuerint, taedium praefatorum
praeliorum incurrent, atque justitiam in cunctis
ecclesiasticis constitutionibus, quae Deo placitae
sunt per timorem Dei apprehendent, illique
plurima bona superaddent, et hoc tam in diebus
pacis quam belli et cujusque laboris facient. Et
tunc justitia recte sponsa nominabitur, quae in lectum
veri regis relicta concubina ducetur, cujus
studium fuit, ut interdum quaedam legalia praecepta
per simulationem servaret, et interdum consuetudinem
pravae sodalitatis sibi conjungeret, unde et
rex illam abjiciet, quia praedicti dies velut concubina
erant, hominibus in quibusdam constitutionibus
ecclesiastica mandata observantibus; in quibusdam
vero illa omnino relinquentibus. Omnipotens
namque Deus, qui verus Salomon est,
sponsam suam videlicet justitiam cum omnibus ornamentis,
id est cum omnibus ecclesiasticis ordinibus
ornabit, ita ut ornamenta ipsius palam appareant,
quae concubina hoc modo in illa obscuraverat,
ut aliquando videri non possent. Unde et dies
illi destructionem inutilium dierum demonstrabunt,
et consolatio desolationem evacuabit, quemadmodum
nova lex veterem legem immutavit, et ut tempus
curationis tempus casus ad meliora perduxit,
quoniam si praedicta mala in levitate et in scandalo
consuetudinis suae inconcussa perdurarent, veritas
ita obnubilaretur, ut turres coelestis Jerusalem
moverentur, et omnis ecclesiastica institutio
contaminaretur velut homines absque vero Deo essent.
Nam praevaricatores justitiae in tali opprobrio
tunc erunt, quasi mulier quae, justo conjugio relicto,
adulterium facit, quia ecclesiastica praecepta
praevaricando quasi adulterium perpetrarant, et
ideo etiam afflictionem et despectionem sustinebunt,
quemadmodum femina quae a viro suo relicta consolatione
illius caret. Sed et tam novae et incognitae
ordinationes justitiae et pacis tunc advenient,
ut homines inde admirentur dicentes, quoniam talia
prius nec audierint, nec cognoverint; et quia
pax ante diem judicii ipsis data sit, sicut etiam pax
primum adventum Filii Dei praecucurrit, pro timore
tamen superventuri judicii pleniter gaudere non valentes,
sed omnem justitiam in catholica fide ab
omnipotente Deo quaerentes, Judaeis etiam gaudentibus,
et illum jam adesse dicentibus, quem venisse
modo negant. Pax enim illa quae adventum Incarnationis
Filii Dei praecesserat, illis diebus pleniter
perficietur, quoniam fortes viri in magna prophetia
tunc surgent, ita ut etiam omne germen justitiae in
filiis et in filiabus hominum tunc florebit, velut per
prophetam servum meum in voluntate mea sic praedictum
est: &#171;In die illa erit germen Domini in magnificentia
et gloria et fructus terrae sublimis, et
exsultatio his qui salvati fuerint de Israel (Isa. IV).&#187;
Hujus sententiae intellectus hoc modo accipiendus
est:

Verba Isaiae prophetae primum Domini adventum
testificantia, quae in saeculo maxime complebuntur
per illuminationem Judaeorum, qui scandalo Christi
obcaecati in passione ipsius a viriditate fidei et
bonorum operum exaruerant.

XVIII. In die hac cum angeli pacem hominibus datam
canerent, fuit Filius meus de virgine natus, ab
eisdem angelis magnificatus, a pastoribus quoque,
qui eum pia devotione quaerebant, glorificatus, et
fructus terrae cui pax reddita erat, et cui aer suavitatem
administrabat, superabundans, et gaudium
illis qui de praeterita tribulatione malorum liberati
erant in filiis Jacob, quia multis tribulationibus justo
judicio prius conterebantur. Sed et cum lux
verae fidei corda fidelium illustrabit, Filius meus in
ipsis magnificabitur, quoniam illum de me exisse
credent, atque glorificabunt, ubi eum ad me in gloria
redisse confitebuntur. Quapropter et ipsis fructus
bonorum operum sublimabitur. Exsultatio
quoque in eis augebitur, cum de diabolica potestate
erepti, et de tartareis poenis liberati inter filios Dei
computabuntur. Floriditas autem vineae Sabaoth,
quae de flore virgae Aaron processit, quae per spumam
serpentis non incaluit quando Filius meus in
cruce passus est exaruit, quia oculi Judaeorum in
umbra mortis gravati fuerunt, ubi verba prophetiae
audientes, ea cum vero flore abjecerunt, quem tota
terra cognovit, cum in cruce exspiravit. Et ideo
etiam seipsos occiderunt, ac sic tam in Veteri quam
in Novo Testamento exaruerunt, quoniam Vetus
Testamentum est sicut hiems, quae omnem viriditatem
in se abscondit; Novum vero quasi aestas, quae
gramina et flores producit.

Verba ejusdem Christi Domini, quae, dum ad mortem
duceretur, de viridi et arido ligno lamentantibus
se respondit, et quomodo intelligi debeant.

XIX. Quapropter ipse etiam lamentantibus se dicebat:
&#171;Si in viridi ligno haec faciunt, in arido quid
fiet?&#187; (Luc. XXIII.) Hujus sententiae intellectus hoc
modo accipiendus est: Ipse viride lignum fuit, quia
omnem viriditatem virtutum protulit, sed tamen ab
incredulis abjectus est; Antichristus autem aridum
lignum est, quia omnem viriditatem justitiae conculcans
ea quae in rectitudine viridia sunt arida facit,
unde etiam ad nihilum deducetur. Viride quoque
lignum illi dies fuerunt, in quibus homines respectum
reparationis omnium dolorum habebant, et
in quibus nullum timorem futuri judicii novissimi
temporis metuebant; aridum vero lignum cum discessio,
de qua Paulus electum vas meum loquitur,
ante filium perditionis apparebit, ubi etiam omnis
dolor superveniens coelum et terram commovebit.
Coelum quippe et terra in futuro judicio movebuntur,
quemadmodum in viridi ligno praesignatum
est, cum rota firmamenti, quae plurima signa in se
habet, illo occumbente splendorem lucis subtraxit,
sicut etiam in praedictis verbis prophetarum ostenditur.

Quanti diversis gaudiis in Ecclesia propter recuperatum
justitiae statum, et temporalium rerum copia
et spiritualium bonorum abundantia in diebus
penultimus per aliquantum temporis perfruentur,
ea Judaeorum et haereticorum parte qui in malo perstiterunt
de proximo Antichristi adventu perniciosa
praesumptione exsultante.

XX. In diebus itaque supradictis suavissimae nubes
cum suavissimo aere terram tangent, illamque
viriditatem fructuositatis exsudare facient, quia homines
ad omnem justitiam tunc praeparabunt, quemadmodum
in praefato tempore femineae debilitatis
fructuositas terrae defecit, quoniam elementa peccatis
hominum violata, in omnibus officiis suis destituta
tunc fuerunt. Principes quoque cum reliquo
populo justitiam Dei recte ordinabunt, omniaque
arma, quae ad necem hominum parata erant, interdicent,
illa tantum ferramenta conservantes quibus
terra colitur, et quae ad necessitatem usus hominum
respiciunt; et si quis haec transgredietur,
ferro proprio necabitur, atque in desertum locum
abjicietur. Et ut nubes suavem et rectam pluviam
ad fructum justi germinis tunc emittent, sic
et Spiritus sanctus rorem gratiae suae cum prophetia,
sapientia et sanctitate in populum fundet,
ita ut ille tunc appareat quasi in alium modum
bonae conversationis mutatus sit. Vetus namque lex
umbra spiritalis vitae fuit, quoniam illa tota per
creaturam signata erat, velut in hieme omnis fructus
in terra absconditus nequaquam cernitur,
quia nondum formatus est, nec eadem lex aestatem
habebat, quoniam Filius Dei nondum incarnatus
apparuerat; sed ipso veniente illa tota in spiritalem
significationem mutata fructus aeternae vitae
in praeceptis Evangelii ostendit, quemadmodum
etiam aestas flores et fructus producit. In diebus
etenim illis vera aestas per virtutem Dei erit, quia
tunc omnia in veritate consistent, sacerdotes scilicet
et monachi, virgines quoque et continentes et reliqui
ordines in rectitudine sua stabunt, juste et bene
viventes, omnemque sublimitatem et superfluitatem
divitiarum abjicientes, quoniam sicut per temperiem
nubium et aeris necessaria utilitas fructuum
tunc producetur, ita et germen spiritalis
vitae per gratiam Dei tunc propalabitur. Prophetia
quippe, ut praefatum est, tunc aperta erit, sapientiaque
jucunda et robusta, omnesque fideles in his
velut in speculo considerabunt se, et tunc etiam
veri angeli hominibus familiariter adhaerebunt, novam
et sanctam conversationem in eis videntes,
cum nunc propter fetentia peccata eorum ab ipsis
saepius declinent. Sed et tunc justi gaudebunt ad
terram repromissionis tendentes, ac spem aeterni
praemii exspectantes; et tamen pleniter non laetabuntur,
quia futurum judicium adesse videbunt; et
hoc in similitudine peregrinorum facient, qui ad patriam
tendunt, plenum gaudium non habentium
cum adhuc in peregrinatione sunt. Judaei autem et
haeretici tunc valde laetabuntur dicentes: &#171;Gloria
nostra in proximo est, illique conculcabuntur, qui
nos fatigaverunt et expulerunt.&#187; Attamen quamplurimi
paganorum Christianis se tunc adjungent copiam
honoris et divitiarum eorum videntes; atque
baptizati cum ipsis Christum praedicabunt, quemadmodum
in tempore apostolorum factum est; Judaeisque
et haereticis dicent: &#171;Quod vos gloriam vestram
dicitis, hoc mors aeterna erit, et quem vos
principem vestrum nominatis, illius finem cum
maximo horrore et periculo videbitis, atque tunc
ad nos convertimini diem illum inspicientes, quem
nobis stirps aurorae videlicet stellae maris Mariae
ostendit.&#187; Dies utique illi fortes et laudabiles in
pace et stabilitate erunt, similesque armatis militibus
qui in rupe jacentes hostibus suis insidiantur,
et quos ad internecionem persequuntur, adventumque
novissimi diei annuntiabunt, quia quidquid
prophetae boni seu gratiae praedixerant, in ipsis complebitur.
Sapientia quoque, religiositas et sanctitas
in eis confirmabitur, quoniam si Filius Dei a prophetis
praedictus non fuisset, et velut in ictu oculi
venisset, cito oblivioni traderetur, sicut et perditus
homo qui quasi latenter veniens, citissime destruetur.

Quod eamdem pacis quietem et fructuum redundantiam
hominibus sibi et non Deo tribuentibus et circa
religionem denuo torpore incipientibus iterum
tantae subsequentur tribulationes quantae nunquam
ante in mundo efferbuerunt.

XXI. Attamen in eisdem diebus praefata justitia
et religio ad fatigationem debilitatis in eisdem diebus
interdum in hominibus inclinabuntur, sed vires
suas cito resument; interdum etiam iniquitas surget
et iterum cadet, interdum quoque bella, fames,
pestilentia et mortalitas grassabuntur, et iterum
evanescent, nec omnia ista in uno statu ac tenore
diu tunc stabunt, sed hac et illac movebuntur, ita
ut nunc appareant, nunc autem elabantur. Sed et
in ipsis diebus inter omnia haec, quemadmodum
equus in libro Scivias demonstrat, petulantia morum,
atque jactantia animorum, necnon plenitudo
voluptatum et aliarum vanitatum absque reverentia
in hominibus multoties exsurgent, quia illi in
quiete pacis quiescentes, et abundantia frugum redundantes,
nullo incursu bellorum terrebuntur, nec
penuria frugum constringentur. Sed haec sibimet
tribuentes, Deo, a quo omnia bona procedunt, debitum
honorem in his non exhibebunt. Quapropter
et tanta pericula praefatam quietem et abundantiam
subsequentur, quanta prius visa non sunt. Nam
cum homines in hujusmodi quiete, ut praedictum
est, residebunt, nulla pericula metuentes, alii dies
omnium dolorum advenient, in quibus lamentabilis
vox prophetarum, atque vox Filii Dei adimplebitur,
hominibus prae timore continuarum afflictionum
mortem desiderantibus et dicentibus: &#171;Ut
quid nati sumus,&#187; et optantibus ut montes decidant
super eos. Priores namque dies dolorum et calamitatum
aliquam refocillationem et reparationem
interdum habebant, isti autem omnium dolorum et
iniquitatum pleni a malis non cessabunt, sed dolor
dolori, iniquitas iniquitati in eis accumulabitur,
omnique hora homicidium et injustitiam pro nihilo
computabuntur, et quemadmodum animalia ad manducandum
occiduntur, ita et homines in furore
aliorum in eisdem diebus interficientur. Cum enim
gentes paganorum Christianos in pace residere et
in substantia locupletos esse viderint, crudelem fiduciam
in fortitudine sua habentes dicent: &#171;Christianos
armis nostris invadamus, quoniam sine armis
et sine robore sunt, eosque velut oves occisionis
capere et occidere possumus.&#187; Et sic de longinquis
regionibus ferocissimam et immundissimam
gentem convocabunt, cui et se in fornicatione et in
immunditia atque in omni malo adjungent; populumque
Christianum ubique rapinis et praeliis invadent,
et plurimas regiones et civitates destruent.
Ecclesiasticas quoque disciplinas quamplurimis vanitatibus
et immunditiis polluent, et omnes quos poterunt
eodem modo contaminabunt. Unde et dies
illi alios pessimos dies futuros manifestabunt, adventum
quoque perditi hominis denudabunt, quoniam
ut immundus, qui in immunditia se semper
polluit, inde non saturatur, sic et idem dies immunditiarum
pleni erunt, nec his saturari valebunt.
Quod et David praevidens clara voce dixit:

Verba David ex psalmo XXI in persona Christi et Ecclesiae
persecutiones iniquorum denuntiantis, et
quomodo intelligenda sint.

XXII. &#171;Diviserunt sibi vestimenta mea, et super
vestem meam miserunt sortem.&#187; Quod quamvis ob
certitudinem futurorum ad litteram de praeteritis
sonet, de futuris tamen sic accipiendum est. Increduli
per multam stragem infidelitatis divident secundum
voluntates suas ordinationes saecularium
dignitatum et operationum quibus velut vestimentis
in Ecclesia indutus fueram; atque super hos qui
quasi vestis mea in spiritali vita mihi viciniores
erant mittent quamplurimas vanitates, cum eos a
rectitudine viarum suarum averterunt, et omnia
jura ecclesiarum per destructionem ad nihilum redegerunt,
atque cum super eos dederint leges iniquitatis,
ut ipsos omnino conterant. Sed his malis
etiam idem David respondet dicens: &#171;Tu autem,
Domine, ne elongaveris auxilium tuum, ad defensionem
meam conspice (Psal. XXI).&#187; Hujus sententiae
intellectus hoc modo accipiendus est: Ego Ecclesia,
quae sponsa Filii tui, o coelestis Pater, esse debui,
quamvis modo debilitata sim, ad te, o Pater
omnium, vociferor petens ne differas mihi auxiliari,
quoniam membra mea, quae membra Filii tui
sunt, in destructionem et dispersionem vadunt, ac
ideo quantocius ad defendendum et me et illos inclina
oculos misericordiae tuae, ne a te neglecti omnino
conteramur.

Item interpellatio Filii ad Patrem pro liberatione
corporis sui, quod est Ecclesia.

XXIII. Sed et Filius eisdem verbis ad Patrem
loquitur: &#171;O Pater, ego semper tecum fui, et tu
me misisti carne vestiens me, et sic in terra ambulavi,
et quidquid mihi jussisti hoc perfeci, quia
veritas tua sum, et ideo etiam omnes inimicos
meos sub pedibus meis posuisti, et super ipsos sto,
quoniam in sinistra parte sunt, et ad te non pertinent,
quia verum opus tuum ad dextram tuam est.
Illud quoque tecum operor quemadmodum ante
exordium dierum praeordinaveras, atque inimicos
meos judico, velut Dominus scabellum pedum suorum
comprimit. Itaque adjutorium tuum ad me
inclina me vindicans de inimicis meis, quoniam
ego filius tuus super aspidem et basiliscum ambulo.
Quapropter etiam ad protectionem meam membrorumque
meorum conspice, quia omne opus quod
voluisti, et mihi imposuisti ad profectum duxi, et
ita ego sum in te, et tu in me, et unum sumus.&#187;
Iterumque idem Filius ad Patrem dicit: &#171;Nunc memor
esto quod plenitudo quae in primo facta est arescere
non debuit, quia in principio mundi finem mundi
inspexisti, nec oblivioni tradidisti, sicut illorum
oblivisceris, qui in perditionem vadunt, et quod
plenitudo generationis hominum quae in primo
tempore et in primo homine praevisa et facta est,
nondum arescere in defectione debuit, quoniam in
te non fuit, quod homines ante praeordinatum tempus
in generationibus suis omnino deficerent. Et
tunc etiam cum hominem creasti in te scilicet in
antiquo consilio habuisti, quod oculus tuus videlicet
scientia tua omnia pleniter praevidens, omniaque
recte disponens nunquam cederet ab illo quod
in te praeordinatum erat, id est quod homo propter
ullam intemperantiam suam ex toto periret, aut quod
mundus deficeret, usque dum corpus meum in
membris suis, quia fideles membra mea ordinatione
tua sunt, videres plenum gemmarum, id est
perfectum in omnibus illis, qui per me in te confidunt,
et te colunt; quasi gemma in virtutibus coruscantes.&#187;

Quia tunc temporis Christiano populo in poenitentiam
redacto, et multis afflictionibus pro peccatis suis
macerato, gratia eis divina per multa miracula,
sicut et antiquo populo suo fecit subveniet, et hostibus
subactis plurimam paganorum multitudinem
fidei suae adjiciet.

XXIV. Denique cum incredulae et horribiles
gentes, ut supradictum est, facultates ac possessiones
ecclesiarum circumquaque invadentes, ad
internecionem delere studuerint, velut vultures et
accipitres ea quae sub alis et sub unguibus suis
habent constringunt, et cum eis Christianus populus
omnibus modis in poenitentia peccatorum suorum
maceratus, nec morte corporali perterritus,
resistere in armis tentaverit, fortissimus ventus ab
aquilone cum maxima nebula, et cum densissimo
pulvere veniens, flatus suos divino judicio contra
illos emittet, ita ut guttura eorum nebula, et oculi
ipsorum pulvere hoc modo impleantur, quatenus
ferocitatem suam deponentes in maximum stuporem
convertantur. Sancta enim Divinitas signa
et miracula in Christiano populo tunc faciet, sicut
etiam cum Moyse in columna nubis fecit, et sicut
Michael archangelus ad defensionem Christianorum
contra paganos pugnavit, ita ut fideles filii
Dei in protectione ipsius euntes super inimicos
suos irruant, et victores illorum per virtutem Dei
existant, alios quidem morti tradentes, alios vero
de finibus suis ejicientes. Quapropter quam maxima
turba paganorum Christianis in vera fide tunc addetur
ipsis dicentibus: &#171;Deus Christianorum Deus
verus est, qui talia signa in ipsis fecit.&#187; Sed et
victores quos Deus in defensione sua habebit,
Deum laudabunt dicentes: &#171;Laudemus Dominum
Deum nostrum; vere enim magnificatus est in nobis,
quia in nomine ipsius victores existimus. Unde
etiam et fortitudo nostra laus ipsius est, quoniam
per eum tam inimicos ipsius quam nostros superavimus,
cum in eum fideliter credidimus.&#187; Et iterum
dicent: &#171;Attendamus quoque Dominica verba in
Evangelio. Exsurget gens paganorum contra gentem
Christianorum, sicut in nobis factum est.
Quapropter adjacentes nobis civitates et villas destructas
reaedificemus, ac fortiores, et munitiores
eas faciamus quam prius fuissent, ne amodo per
hujusmodi mala conteramur, ut nunc contriti sumus.
Et hoc totis viribus suis, omnique substantia
sua fortiter et largiter complebunt.&#187;

Quod in diebus illis Romanis imperatoribus a pristina
fortitudine decidentibus imperium in manibus
eorum paulatim decrescet et deficiet, et etiam insula
apostolici honoris dividetur, et alii aliis magistri
vel archiepiscopi in diversis locis superponentur.

XXV. In illis autem diebus imperatores Romanae
dignitatis a fortitudine qua prius Romanum imperium
strenue tenuerant descendentes, in gloria
sua imbecilles fient, ita ut imperium in manibus
eorum divino judicio paulatim decrescat et deficiat,
quoniam ipsi squalidi et tepidi et serviles et turpes
in moribus suis existentes, in omnibus inutiles
erunt, et a populo quidem honorari volent; sed prosperitatem
populi non quaerent, et ideo etiam honorari
et venerari non poterunt. Quapropter etiam
reges et principes multorum populorum, qui prius
Romano imperio subjecti erant, se ab eo separabunt,
nec ulterius ei subjici patientur. Et sic Romanum
imperium in defectum dispergetur. Nam
unaquaeque gens et quisquis populus regem sibi tunc
constituet cui obediat, dicens quod latitudo imperii
Romani magis sibi oneris prius fuerit, quam
honoris. Sed postquam imperiale sceptrum hoc
modo divisum fuerit, nec reparari poterit, tunc
etiam infula apostolici honoris dividetur. Quia enim
nec principes nec reliqui homines tam spiritalis
quam saecularis ordinis in apostolico nomine ullam
religionem tunc invenient, dignitatem nominis illius
tunc imminuent. Alios quoque magistros et
archiepiscopos sub alio nomine in diversis regionibus
sibi praeferent, ita ut etiam apostolicus eo tempore
dilatatione honoris pristinae dignitatis attenuatus,
Romam et pauca illi adjacentia loca vix etiam
tunc sub infula sua obtineat. Haec autem ex parte
per bellorum incursionem evenient, ex parte quo
que per commune consilium et consensum et spiritalium
et saecularium populorum perficientur, illis
hortantibus ut quisque saecularis princeps regnum
et populum suum muniat et regat, ut quilibet archiepiscopus
seu alius spiritalis magister subditos
suos ad rectitudinem disciplinae constringat, ne
deinceps malis illis affligantur, quibus divino nutu
prius afflicti sunt.

Quod iterum tunc temporis iniquitate repressa, et
justitia revalescente, disciplina honestatis, et antiquarum
jura consuetudinum repullulabunt et observabuntur,
et prophetae multi erunt, et occulta Scripturarum
sapientibus patebunt, plurimis interim
haeresibus passim ebullientibus, quae Antichristi vicinum
denuntient adventum.

XXVI. Et tunc iterum iniquitas aliquantulum debilis
jacebit, interdum quoque surgere attentabit;
sed justitia in rectitudine sua interim stabit, ita ut
homines illorum dierum ad antiquas consuetudines
et disciplinas antiquorum hominum in honestate se
convertant, et eas teneant, et observent, sicut antiqui
illas tenere et conservare consueverant. Sed
etiam tunc unusquisque rex et princeps, ac episcopus
ecclesiasticae dignitatis se ipsum in alio castigabit,
cum alium justitiam observare et honeste
vivere videbit, atque unaquaeque gens correctionem
ab alia sumet, cum illam ad bona proficere et
ad rectitudinem surgere audiet. Aer quoque tunc
iterum suavis erit, et fructus terrae utilis, hominesque
sani et fortes fient. In ipsis etiam diebus
multae prophetiae ac plurimi sapientes erunt, ita ut
etiam occulta prophetarum et aliarum Scripturarum
sapientibus tunc ad plenum pateant, et filii et
filiae eorum prophetent, velut ante multa tempora
praedictum est, et hoc in tali puritate veritatis fiet,
ut aerei spiritus irrisionem in illis tunc facere non
possint. In eodem quoque spiritu illi prophetabunt
quo prophetae secreta Dei olim annuntiaverunt, et
in similitudine doctrinae apostolorum, quorum doctrina
super omnem humanum intellectum fuit. Interim
etiam tam multae haereses et tam plurimae
turpitudines cum aliis malis ebullient, quae etiam
Antichristum in proximo adesse ostendent, ita ut
homines eorumdem dierum dicant quod tanta crimina
et tantae immunditiae prius non fuerunt sicut
in diebus eorum apparuerint. Quod et porcus in
libro Scivias descriptus manifestat, quia dum justitia
aliquando regnat, iniquitas illam oppugnat;
et dum aliquando iniquitas viget, justitia illam
confundit, quoniam mundus in uno statu nunquam
permanet.

De qualitate judiciorum divinae potestatis circa finem
mundi manifestandorum, et quia tunc plurima
pars hominum sinceritatem catholicae fidei deserens
ad filium perditionis convertetur.

XXVII. Nunc autem, o homo, quod vides, quoniam
praedicta exterior pars supradictae rotae tandem
velut turbida et procellosa tempestas, scilicet
prope finem ejusdem medietatis ubi praefata linea
eidem rotae affixa est apparet, hoc demonstrat quod
judicia potestatis Dei turbida et procellosa in diebus
illis erunt, cum nec puritatem nec quietem catholicae
fidei in cordibus incredulorum hominum
circa finem fortitudinis illius in qua mundus modo
viget inveniant, videlicet ubi voluntas Dei potestati
ipsius ita conjungitur, quatenus in voluntate Dei
sit, quando mundus et ea quae in mundo sunt per
potentiam ejus finiantur, quia homines temporis illius
sinceritatem atque stabilitatem verae fidei fugient,
et a vero Deo recedent ad filium perditionis
se convertentes, qui omnia ecclesiastica instituta
conturbans, maximas procellas adversitatis fidelibus
ipsi resistentibus inducet. Nam cum post multas
tribulationes, quas homines in invasionibus alienarum
gentium, et in semetipsis cum divisione imperii
perpessi erant, jam velut in quiete resederint,
iterum repente multae haereses, multaeque contrarietates
ecclesiasticae dignitatis ebullient.

De conceptione et ortu Antichristi, et quod ab exordio
diabolico spiritu repletus, et in abditis locis
occultatus et nutritus, omnibus magicis artibus
usque ad virilem aetatem imbuetur; et quanta
in diebus illis rerum vel temporum in mundo,
vel in Ecclesia perturbatio et incertitudo futura
sit.

XXVIII. Immunda quoque mulier in eodem tempore
immundum filium concipiet, quoniam antiquus
serpens, qui Adam absorbuit, illum hoc modo
cum omni turba sua inflabit, ut nec aliquid boni
in ipsum intret, nec in eo esse possit. In abditis
enim et in diversis locis nutrietur, ne ab hominibus
cognoscatur, omnibusque diabolicis artibus imbuetur,
et usque ad plenos dies aetatis suae occultabitur,
nec perversitates, quae in se erunt, manifestabit,
usquedum se plenum et superabundantem in
cunctis iniquitatibus cognoverit. Ab initio autem
ortus illius multa certamina multaque contraria
rectarum ordinationum ebullient, et ardens justitia
a rectitudine sua obtenebrabitur, et charitas in hominibus
exstinguetur. In eis quoque amaritudo et
asperitas orietur, ac tantae haereses fient, ut etiam
haeretici errores suos aperte et indubitanter praedicent;
tantaque dubietas et incertitudo in catholica
fide Christianorum erit, ut homines in dubio habeant
quem Deum invocent; atque plurima signa
in sole, et luna, et in stellis, et in aquis, et in caeteris
elementis et creaturis apparebunt, ita ut etiam
velut in pictura in portentis suis futura mala praenuntient.
Unde etiam tanta tristitia illo tempore
homines occupabit, ut mori quasi pro nihilo ducant.
Qui autem in catholica fide tunc perfecti erunt,
in magna contritione exspectabunt quid Deus ordinare
velit. Et hae tribulationes hoc modo procedent:
usquedum filius perditionis os suum ad contrariam
doctrinam aperiat. Sed cum ille verba falsitatis,
et deceptionum suarum protulerit, coelum et
terra contremiscent, catenaque monilis justitiae quam
Paulus usque ad pedes ejusdem virtutis descendentem
fecit, ut supra dictum est, velut magno flatu
venti tacta tunc primum movebitur, quoniam usque
ad idem tempus inconcussa et inconvulsa permanebit.
Paulus quippe doctrinam suam multis miraculis
tam fortiter corroboravit, ac illam profundissimis
verbis tam honeste decoravit, ut etiam usque in
finem mundi sic perduret, quemadmodum et haec
eadem catena ad pedes ejusdem justitiae quasi ad
finem mundi descendens demonstrat. Ipse quoque
per veritatem in elevatione spiritus sui de secundo
adventu Filii Dei, ac de mortifero incursu filii perditionis
credentibus locutus est dicens:

Testimonia Epistotae Pauli ad Thessalonicenses finem
mundi et adventum et opera et judicium Antichristi
denuntiantia, et quomodo intelligi debeant.

XXIX. &#171;Neque terreamini, neque per spiritum
neque per sermonem, neque per epistolam tanquam
per nos missam, quasi instet dies Domini. Ne
quis vos seducat ullo modo, quoniam nisi venerit
discessio primum, et revelatus fuerit homo peccati,
filius perditionis, qui adversatur, et extollitur supra
omne quod dicitur Deus, aut quod colitur,
ita ut in templo Dei sedeat, ostendens se tanquam
sit Deus (II Thess. II). Hujus sententiae intellectus
hoc modo accipiendus est: Vos qui Dei estis, et
qui verbis ejus creditis, cauti estote ne in cordibus
vestris ullo terrore quatiamini, neque spiritali scilicet
deceptione, neque verbosa seductione, neque
per scripta velut ad vos veraciter sint directa,
quasi adsit dies ille, quo conditor cunctorum abscondita
cordium denudabit. Cavete etiam ne quis
per illusoria et phantastica facta vos inclinet ulla occasione
in seductionem, quoniam nisi venerit tempus
illud, quo ecclesiastica sublimitas dissipabitur,
et quo vera fides conculcabitur, quod discessio intelligitur,
quae fiet in tempore scelerati filii cujus
mater immunda existit, nesciens a quo conceperit,
et manifestus fuerit ille qui homo peccati erit, quia
per initium suum totus peccatis infundetur, unde et
sic peccator existet, omnia peccata recitando et
recolligendo, ac filius crudelissimae perditionis quoniam
totus in perditione manebit; ea quae contraria
Deo sunt homines docens, quem etiam seductor humani
generis ita inflammabit, quemadmodum ipse
furere primitus incoepit, cum Deo similis esse voluit;
quapropter etiam adversabitur omnibus Deum
colentibus, et efferet se ultra omnem creaturam
Deum se nominans, et ut quasi Deus colatur praecipiens,
non credatis, quasi adsit dies Domini, scilicet
quo judicabit orbem terrarum cum mundus finem
accipiet. Iterumque idem Paulus Spiritu sancto
infusus dicit: &#171;Nam mysterium jam operatur
iniquitatis, tantum ut qui tenet nunc teneat, donec
de medio fiat (ibid.)&#187; Hujus sententiae intellectus
hoc modo accipiendus est: Occulta suggestio jam in
operibus haereticorum manifestatur, in quibus persuasor
iniquitatis jacula praemittit, veritatem verae
fidei opprimere volens; ideoque recta intentione,
ac bono conamine studium hoc in fideli homine
tantum sit, ut qui fidem apostolicam et vere catholicam
tenet, nunc firma stabilitate teneat illam inconvulsam,
donec de medio illo quod inter ortum et
defectum sui est fiat, quoniam circa tempora filii
perditionis fides a fortitudine sua declinans, jam incurvata
debilitabitur. Nam qui ecclesiasticam in
Deo sublimitatem et fidem rectam habet aliquid
magni tenet, quia per illam coeleste regnum intrabit;
qui vero fidem non habet nihil tenet, quoniam
in perditionem ibit; et sic etiam homo in medio
potestatis Dei existit, quia antequam homo formatus
fuisset Deus erat, et postquam homo corporaliter
finietur Deus in virtute sua perdurat.

Quod antiquus hostis, qui primum hominem seducendo
devicit, et per hominem Christum revictus
per alium hominem iterum se putans posse
vincere Antichristum justo Dei permissione tota
malignitate sua infundet, ut ad impugnandam fidem
catholicam et doctrinam Christi destruendam
innitatur.

XXX. Antiquus enim hostis, quem fortitudo divinitatis
in lacum abyssi projecit, quemadmodum in
vehementes aquas plumbum decidit, quoniam iniquitatem
constituere voluit, cum Deus justus et verax
sit, et nullum sibi similem habeat, quia per se
ipsum aeternaliter subsistens cuncta ex nihilo fecit,
quoniam hominem primum superaverat, per alium
hominem scilicet Antichristum aestimat se posse perficere
quod olim incoeperat, cum adversus Deum pugnare
tentavit. A diabolo quippe Antichristus infusus
cum os suum ad perversam doctrinam ut praedictum
est aperuerit, omnia quae Deus in antiqua,
et in nova lege constituerat destruet, incestumque
et alia similia non esse peccata affirmabit. Dicet
enim quia peccatum non sit, si caro carnem calefaciat,
sicut nec hoc si homo ab igne calefiat, affirmans
etiam quod omnia castitatis praecepta per ignorantiam
facta sint, quoniam cum homo alter calidus, alter
frigidus sit, calore et frigore oporteat eos invicem
temperari. Et iterum ad fideles dicet: &#171;Vestra lex
continentiae contra modum naturae constituta est,
scilicet quod homo calidus esse non debeat, in cujus
spiramine ignis est, qui totum corpus hominis incendit.
Et quomodo iste contra naturam suam frigidus
esse possit? Sed qua ratione homo omitteret,
quin carnem aliam calefaceret? Homo enim ille,
quem magistrum vestrum esse dicitis, legem quae
supra modum est vobis dedit, quia sic videre vos
jussit. Ego autem dico: Vos in his duobus modis
videlicet caloris et frigoris estote, atque in invicem
vos fovete, et praedictum hominem injusta praecepta
vobis dedisse considerate, quoniam quamvis juberet
ne homines se mutuo foverent, ipsi tamen naturam
suam carnaliter coluerunt. Videte ergo ne
injusta doctrina amodo seducamini, quoniam in
me est quid facere possitis vel non, nec magister
vester rectas propositiones vobis proposuit, qui vos
esse voluit sicut spiritum qui carne coopertus non
est, et qui non operatur, cum nata caro hominum
sic creata non sit, quae per ignem infunditur et formatur,
quia si filii non crearentur, possibilitatem
operandi non haberent. Unde et vos quid sitis scitote.
Nam ille qui vos primum docuit vos decepit,
et in nullo vos adjuvit: ego autem vobis infundo,
ut vosmetipsos cognoscatis, et ut quid sitis sciatis
quoniam creavi vos, et totus in omnibus sum; ille
vero omnia opera sua alii assignans a se ipso
nihil loquebatur, quoniam de se nihil potuit; sed
ego a meipso loquor, atque per me ipsum omnia
possum.&#187; Hic verbis et aliis similibus iste infelix
filius perditionis homines seducet, docens eos ut secundum
igneum carnis gustum vivant, et omnem
voluntatem carnis suae perficiant, cum tam vetus
quam nova lex homines ad castitatem invitent, ita
scilicet ne castitas modum suum transcendat. Et
hoc modo Lucifer per illum justitiam Dei abnegabit,
atque omne quod facere incoeperit, per ipsum se
posse perficere putans, Jordanem in os suum fluere
aestimabit ita ut baptismus deinceps non nominetur,
sed illum retrorsum abjiciat, quemadmodum ipse
per baptismum abjectus est. Unde sic dominando
tantum numerum populi sibi subjugare putabit, ut
Filius Dei parvum numerum fidelium ad comparationem
numeri sui habeat.

Quare Antichristus homo peccati, et filius perditionis
ab Apostolo vocetur, et testimonium ex Apocalypsi
Joannis ad hoc competens, et quomodo intelligendum
sit, et quod diabolus et in Veteri et in Novo
Testamento sectatores habuerit, alios per idola,
alios per haereticos decipiens.

XXXI. Praefatus quoque homo peccati homo dicitur,
quoniam omnia mala perficiet, et quia illa
omnia super ipsum fundentur, filiusque perditionis
vocatur, quoniam mors et perditio ipsi dominabuntur,
atque, ut praedictum est, perversis et nefandissimis
modis multitudinem populorum seducendo,
sibi attrahet, seque ut Deum adorare faciet, videlicet
etiam ut Joannes sub imagine bestiae feritatem
ejus describens per ostensionem veritatis dicit:
&#171;Et adoraverunt eam omnes qui habitant terram,
quorum non sunt scripta nomina in libro vitae
Agni (Apoc. XIII).&#187; Hujus quoque sententiae intellectus
hoc etiam modo de futuris accipiendus est:
Proni corpore et mente adorabunt bestiam iniquitatis,
qui habitationem cordium suorum terrenis
rebus infigent, quorum non sunt exarata signis
sanctitatis nomina in aeternitate vitae illius, in cujus
ore dolus inventus non est. Quapropter in perditione
erit quicunqne scripta hujus perditi hominis
ipsum colendo adorabit, et qui scripta Satan in corde
suo geret, qui a Deo expulsus est, quoniam a se
ipso Deus esse voluit. Unde et mors nominatus est,
quia vitam fugit, in qua nulla mortalitas invenitur,
sed quae omnia vivificat. Et isti omnes qui huic perditionis
filio adhaerebunt opera illius facientes, in
libro vitae Agni non scribentur, quoniam Agnus iste
Verbum Dei est per cujus verbi fiat omnis creatura
processit. Diabolus autem in Veteri et in Novo Testamento
sequentes se assidue habuit; in Veteri quidem
per Baal; in Novo autem per Sadducaeos, qui
nervi ipsius in schismate sunt, quia legem Dei,
quae radix justitiae est, in qua patriarchae et prophetae
latebant, cum sordibus Baal primum violaverunt;
sed et illos qui postea in Novo Testamento
cum Sadducaeis in resurrectionem in afflictione justitiae
abnegaverunt quia praedictae radicis rami
evangelium est, fructusque ramorum Christi testimonium
existit, quod idola Baal et Sadducaeos fortiter
contrivit. Sed tamen deinde ab istis haeretici
procedent, qui conditioni primae pullulationis contradicent,
errorque istorum pejor priore erit, quoniam
Deum in creatione sua, et in viventibus animabus
ex toto negabunt. Omnes autem isti infelicem
bestiam, videlicet perditum hominem, adorabunt,
fidemque omnipotentis Dei deserentes dicent,
quod nihil eis obsit, si praecepta Dei negligant.

De signis vel portentis et tempestatibus quas per
magicas artes facturus est, et quomodo mori et resurgere
se simulans quamdam scripturam fallacia
diaboli inventa in frontibus sequentium se describi
faciet, qua decepti ulterius ab eo divelli et separari
non poterunt.

XXXII. Et sic infidelitas eorum ad praefatum aureum
caput leopardi in praedicta catena monilis
apparens descendit, quod Antichristum designat,
qui se Deum velut aureum caput nominans, per
diabolicas artes et per suscitationem elementorum
horrenda portenta maximasque tempestates faciet,
quod Deus ita fieri permittet, quatenus omne genus
humanum casum illius cognoscat. Nam et ideo
quasi pro redemptione populi sui per occisionem
se mori et per resuscitationem se resurgere simulabit,
quamdamque scripturam in frontibus sequentium se
scribi faciet, per quam omne malum eis immittet, ut
etiam antiquus serpens hominem decipiens, eum
quoque in captione sua postmodum habens, libidine
incendit, atque per eamdem scripturam contra baptismum,
et contra Christianum nomen magica arte
eos ita infundet, ut ab illo discedere non cupiant,
et ut secundum ipsum quemadmodum Christiani
secundum Christum omnes vocentur. Hanc scripturam
Lucifer in se diu habuit, nec eam ulli
hominum revelavit, excepto huic soli, quem in
utero matris suae totum possidebit. Quapropter
etiam omnem voluntatem suam se confidit per illum
posse perficere. Sed idem perditus homo animam,
et quod vivit non a diabolo sed a Deo habebit,
cum et ipse infelicissimus inquisitor antiquae
seductionis, qui omnia bona odit, vivere suum a
Deo acceperit. Nam Deus solus vita est, omnisque
anhelitus, et omne quod vivit per illum movetur,
quoniam ipse solus initium sine initio est. Et
sicut Lucifer in coelo contra Deum pugnavit, ita
etiam per hunc perditum hominem in terra adversus
humanitatem Filii Dei certare tentabit. Et hoc
per scripturam hanc faciet, qua Deum et Creatorem
omnium negabit, se majorem illustrationem
donorum suis conferre confidens, quam Christus
Filius Dei in se credentibus contulerit. Scriptura
autem haec in nulla lingua prius visa aut inventa
est, quia Lucifer eam in semetipso primum invenit,
illamque eo dolo proferet, quo homines seducit ne
Creatorem suum cognoscant; atque per ipsam infideles
hoc modo deludet, ut nequaquam aliud colere,
quam quod illi videbunt placere, studeant.
Dicet enim idem filius perditionis quod sicut lignum
abscissum deponitur, quousque pictor illud
componat et ornet, ut ab omnibus veneretur, ita
quoque homo natus honore careat, quousque scriptura
ista extollatur, quoniam major salus et virtus
in ipsa sit quam in creatione hominis fuerit. Sed
Deus omnes conatus ejusdem scripturae cum auctore
suo destruet; scriptura autem quam Spiritus
sanctus dedit non pertransibit. Cumque his falsis signis
ex omni genere hominum ad se colligere incoeperit,
sancti et justi in timore magno concutientur.

Promissio Dei de restitutione Enoch et Eliae, et quomodo
interim cum eis agatur, et qualiter cum restituti
fuerint se in adversis inter homines habebunt,
et quanta adversus Antichristum praedicationis et
miraculorum potestate enitescent, a quo tamen
martyrizati cum innumeris aliis e mundo migrabunt,
et beatorum numerus martyrum ad plenitudinem
debitae perfectionis perducetur.

XXXIII. Sed Ego qui sum recordabor quomodo
primum hominem formaverim, et quali modo omnia
opera quibus Lucifer contra me per hominem
pugnaturus esset praeviderim, atque quomodo sanctas
virtutes adversus illum pugnando signaverim,
quemadmodum in Enoch et Elia feci, quos de germine
hominum, qui toto desiderio mihi adhaeserant,
elegi. Et circa novissimum tempus hominibus ostendam
quatenus testimonium istorum duorum
testium homines confidenter recipiant. Nam in
mysterio meo eos doceo, operaque hominum eis
manifesto, ita ut illa sciant, quasi ea corporaliter
viderint; sapientioresque scriptis et sermonibus
sapientium sunt. Cum enim ab hominibus corporaliter
sublati sunt, omnis timor et tremor eis ablatus
est, ita ut aequanimiter omnia quae circa ipsos
sunt sufferant, egoque in secretis locis absque omni
laesione corporis eos servo. Et cum filius perditionis
perversam doctrinam suam evomet, istos eadem
vis per quam prius de medio hominum ablati
fuerant, quasi in vento reducet, et quandiu cum
hominibus in terra morabuntur, semper post quadraginta
dies reficientur, quemadmodum etiam Filius
meus quadraginta diebus transactis esurivit.
Istos autem fortes et sapientes caput capricorni
in praefata catena monilis justitiae demonstratum significat,
quoniam sicut capricornis fortis est, et in
altum ascendit, sic ipsi in potentia mea fortes erunt,
in altitudinem miraculorum meorum velociter elevandi.
Tantam enim virtutem in miraculis meis
habebunt, quod majora signa in firmamento et in
elementis, ac in caeteris creaturis filio perditionis
facient, ita ut fallacia signa illius veris signis istorum
deludantur. Unde et ob nimiam virtutem miraculorum
eorum ex omnibus populis homines ad
ipsos current verbis eorum credentes, atque ad
martyrium, quod eis filius perditionis inferet, cum
ardenti fide velut ad convivium properantes, ita ut
etiam occisores ipsorum pro nimia multitudine occisos
dinumerare taedeat, quia multitudo sanguinis
eorum sicut rivus aquarum effundetur. Sed tandem
cum filius perditionis hos duos verae sanctitatis viros
nec blanditiis, nec minis potuerit superare,
nec signa, nec miracula eorum offuscare, jubebit
eos crudeli martyrio consummari, memoriam que
ipsorum de terra penitus deleri, quatenus nec ullus
hominum in tota terra sit, qui ei deinceps audeat
resistere. Tunc, ut supra dictum est, aureus numerus
beatorum martyrum, qui in primitiva Ecclesia
propter veram fidem occisi sunt, in martyribus istis,
qui in errore novissimi temporis occidentur, ad
plenitudinem perfeetionis suae perducetur, quoniam
tempus hoc omnia conculcans omniaque devorans,
lupus, qui in libro Scivias describitur, designat,
quia ut lupus in rapacitate sua quaecunque potest
devorat, ita et in tempore illo fideles qui in Filium
Dei credunt, absorbebuntur. Quapropter et idem
Filius Dei ad Patrem iterum dicit ut praefatum est:

Item interpellatio Filii ad Patrem in ostensione vulnerum
suorum ipsis hominibus ut eis parcat commendantis,
et eosdem homines ut genua sua Patri
flectant, quod ipsorum misereatur, exhortantis.

XXXIV. &#171;Jam me fatigat, quia ordinatione tua
carne indutus sum, quod membra mea, videlicet
illi qui sacramento baptismatis mihi adhaeserant,
nec a me recedunt, et quod in irrisionem diabolicae
illusionem vadunt, cum filium perditionis audientes
colunt, ex quibus tamen lapsos recolligo, rebelles
autem et in malo perseverantes abjicio. Pater,
quoniam ego Filius tuus sum, vide ea charitate,
qua me in mundum misisti, et considera vulnera
mea, quibus praecepto tuo hominem redemi, illaque
tibi ostendo, quatenus et tu illorum miserearis
quos redemi, neque permittas eos de libro vitae deleri;
sed per sanguinem vulnerum meorum ipsos
in poenitentia ad te recollige, ne ille qui et incarnationem
ac passionem meam illudit, eis in perditione
dominetur. Ergo nunc, omnes homines, qui
antiquum serpentem deserere, et ad Creatorem vestrum
redire desideratis, attendite quod ego Filius
Dei et hominis Patri meo vulnera mea ostendo pro
vobis. Unde etiam vos genua vestra quae multoties
ad vanitatem iniquae contrarietatis inclinastis, ad
Patrem vestrum qui vos creavit, et qui vobis spiraculum
vitae dedit, in puritate fidei flectite, peccata
vestra ex corde pleniter confitentes, ut vobis
qui in afflictione tam corporis quam animae estis,
manum suam fortem et invincibilem porrigat,
quatenus a diabolo et ab omni malo vos eripiat.&#187;
Sic Filius ad Patrem loquitur, membraque sua illi
commendat, ac illa castigat, ut vero capiti suo adhaereant,
ne perditio primi et novissimi proditoris
ea absorbeat. Quotiescunque enim omnipotens Pater
pravis operibus hominum irritatur, Filius ejus ipsi
vulnera sua ostendit, videlicet ut propter illa hominibus
parcat, quoniam ipse corpori suo non pepercit,
quatenus ovis quae ei ablata fuerat, in sanguine
suo retraheretur; ideoque etiam eadem vulnera
ipsius tandiu aperta permanebunt, quandiu
homo in mundo manens peccat. Quapropter et
idem Filius Dei ab hominibus requirit ut genua
sua ad omnipotentem Patrem suum flectant, quoties
judicia ejus promerentur, quatenus propter
vulnera sua quae in carne passus est, et quae Pater
ipsius semper inspicit, eos ab omni malo liberet.

Quod Enoch et Elia in oculis omnium a morte suscitatis
et ad nubes sublatis, et resurrectio mortuorum
omnimodis confirmabitur, et antiquus
serpens per filium perditionis adversus Deum et
sanctos in maximum furorem excitabitur.

XXXV. Postquam autem Enoch et Elias per filium
perditionis mortem corporalem subierint, sequaces
illius multum gaudebunt, quoniam eos defecisse
videbunt; sed deinde cum spiritus vitae eos
suscitaverit, ac sursum in nubes sustulerit, gaudium
illorum in timorem et in tristitiam atque in magnam
admirationem vertetur. Nam per resuscitationem
et sublevationem istorum ego omnipotens probabo,
quod resurrectio et vita mortuorum nulla repugnatione
incredulorum contradici possit, quin eo
die cum elementa, cum quibus homo peccaverat,
purgabuntur, homo quoque de morte resuscitetur,
atque in majorem claritatem, quam prius creatus
sit, per poenitentiam, quae Deo placet, restituatur;
quia sicut omnis compago hominis per poenitentiam
movetur, ita et ipse cum lugubri voce poenitentiae
coelum movet, ac Deum cum cherubin ex toto laudat.
Tunc antiquus serpens propter resuscitationem
istorum in maximam iram commovebitur, et
perditum hominem in aestimationem illam ducet,
ut thronum suum de quo expulsus est, possideat,
quatenus per hoc resuscitatio praefatorum virorum
et memoria Filii Dei in hominibus omnino deleatur,
et in semetipso loquetur, dicens: &#171;In hoc filio
meo majus praelium nunc faciam quam dudum in
coelo fecerim, omnemque voluntatem meam per
ipsum complebo, nec huic voluntati meae Deus aut
homo resistere valebit, scioque et cognosco quod
superari non potero. Unde et in omnibus victor
ero. Et deinde idem filius perditionis multitudinem
populi convocabit, ut gloriam suam manifeste videat,
cum supra coelos ire tentabit, ita etiam ut si
quid catholicae fidei in Ecclesia inconvulsum remanserit,
per ascensionem ipsius in toto tabescat.
Sed cum astante populo audiente superioribus
elementis praeceperit, ut eum suscipiant ad coelum
euntem, verba Pauli fidelis mei implebuntur, quae
spiritu veridico repletus dicit:&#187;
Quod ille iniquus in praesumptione sua revelatus dum
multitudine populi adstante et audiente superioribus
elementis praeceperit, ut eum in coelum euntem
suscipiant, juxta testimonium Apostoli, a spiritu
oris Domini Jesu interficietur, et quod haec
videntes ad veram fidem relicto errore convertentur,
et sic tota diaboli elatio subruetur.

XXXVI. &#171;Sed tunc revelabitur ille iniquus, quem
Dominus Jesus interficiet spiritu oris sui (II Thess.
II). Hujus sententiae intellectus hoc modo accipiendus
est: Eo tempore denudabitur ille filius iniquitatis,
eumque mendacem fuisse omni populo apparebit,
cum praesumptionem ad coelos ascendendi
arripuerit, quoniam ipsum in praesumptione ista
damnator et salvator populorum qui Filius Dei est
occidet, et hoc fortitudine illa faciet, qua ipse Verbum
Patris existens, totum orbem terrarum justo
judicio judicabit. Cum enim iste filius perditionis
diabolica arte se sursum extulerit, divina virtute
dejicietur, atque fetor sulphuris et picis eum suscipiet,
ita ut etiam astantes populi ad praesidia
montium fugiant. Tantus quippe terror haec videntes
et audientes occupabit, ut diabolo filioque ejus
abrenuntiantes, ad veram fidem baptismi convertantur.
Quapropter antiquus serpens attonitus in
semetipsum frendens dicet: &#171;Et nos confusi sumus.
Amodo homines nobis ita subjugare non valebimus,
quemadmodum hactenus fecimus.&#187;

Quia post ruinam Antichristi gloria Filii Dei amplificabitur,
et omnes credentes in eum humili voce
laudabunt eam, et testimonium ex Apocalypsi
Joannis ad ista competens, et quo sensu intelligendum
sit.

XXXVII. Sed et omnes in Filium Dei fideliter
credentes flebili atque laudabili voce Deum laudabunt,
velut per dilectum et veridicum testem meum
scriptum est: &#171;Nunc facta est salus, et virtus, et
regnum Dei nostri, et potestas Christi ejus, quia
projectus est accusator fratrum nostrorum, qui accusabat
illos ante conspectum Dei nostri die ac nocte.
Et ipsi vicerunt illum propter sanguinem Agni, et
propter verbum testimonii sui, et non dilexerunt animas
suas usque ad mortem (Apoc. XII). Hujus sententiae
intellectus hoc modo accipiendus est: Nunc diabolo
devicto, filioque ejus Antichristo prostrato, facta est
superna dispositione salus, nulla diabolica pericula
metuens, et virtus illa omnino conterens, et
regnum omnibus dominans, qui sub regimine Dei
nostri sunt, et potestas invincibilis Christi scilicet
Filii ejus, quem verum Sacerdotem super salutem
animarum constituit. Nam projectus est in aeternam
damnationem accusator pertinacissimus et
insidiator inquietissimus illorum videlicet qui filii
Dei sicut et nos existentes supernam haereditatem
nobiscum habebunt, qui accusabat illos diversis
suggestionibus ipsius consentientes, coram intuitu
summi Creatoris et Judicis, et hoc tam in spiritali
quam in saeculari transgressione omni tempore faciebat,
quoniam homo semper peccat. Primum
enim praelium perditi angeli, quo contra Deum pugnavit,
volens se Deum esse, Deus vicit, et in illo
etiam ultimum praelium, quod cum illo facturus
erat, praevidit, cum filium ejus eum dejecit, et cum
ipsum per illum omnino tam confudit. Et ipsi qui
veraciter Deum confitentur vicerunt illum cum ei
non consenserunt propter sanguinem Agni, per
quem redempti sunt, et per quem ipsi etiam plurimas
adversitates in corporibus suis sustinentes

----------------------------------------